(с. 1) 
Ѻ҆КТѠ́ИХЪ 
си́рѣчь 
Ѻ҆СМОГЛА́СНИКЪ 
гла́сы а҃‑д҃ 
Москва̀ , Моско́вскаѧ Патриархі́ѧ, ҂ацп҃а 
  
Кни́га моле́бна 
съ бг҃омъ ст҃ы́мъ ѻ҆смогла́сника, содержа́щаѧ въ  себѣ̀ подоба́ющее возслѣ́дованїе воскрⷭ҇ныѧ слꙋ́жбы  ѻ҆смѝ гласѡ́въ съ шестїю̀ дне́й 
ГЛА́СЪ А҃ 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, поста́вимъ стїхѡ́въ д҃: и҆  пое́мъ стїхи̑ры воскрⷭ҇ны ѻ҆смогла́сника г҃, повторѧ́юще  а҃-й сті́хъ, гла́съ а҃. Творе́нїе прпⷣбнагѡ ѻ҆тца̀  на́шегѡ і҆ѡа́нна дамаски́на 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Вечє́рнїѧ на́шѧ мл҃твы, прїимѝ ст҃ы́й гдⷭ҇и, и҆  пода́ждь на́мъ ѡ҆ставле́нїе грѣхѡ́въ, ꙗ҆́кѡ є҆ди́нъ  є҆сѝ ꙗ҆вле́й въ мі́рѣ воскрⷭ҇нїе. 
Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆  дади́те сла́вꙋ въ не́мъ воскрⷭ҇шемꙋ и҆з̾ ме́ртвыхъ:  ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ  беззако́нїй на́шихъ. 
Прїиди́те лю́дїе, воспои́мъ и҆ поклони́мсѧ хрⷭ҇тꙋ̀,  сла́вѧще є҆гѡ̀ и҆з̾ ме́ртвыхъ воскрⷭ҇нїе: ꙗ҆́кѡ то́й  є҆́сть бг҃ъ на́шъ, ѿ пре́лести вра́жїѧ мі́ръ  и҆збавле́й. 
Сла́ва, и҆ ны́нѣ: бг҃оро́диченъ догма́тїкъ: 
Двⷭ҇твенное торжество̀ дне́сь бра́тїе, да взыгра́етсѧ  тва́рь, да ликовствꙋ́етъ человѣ́чество: созва́ бо на́съ  (с. 22) ст҃а́ѧ бцⷣа, нескве́рное сокро́вище двⷭ҇тва:  слове́сный втора́гѡ а҆да́ма ра́й: храни́лище соедине́нїѧ  двꙋ̀ є҆стєствꙋ̀: торжество̀ спаси́тельнагѡ примире́нїѧ:  черто́гъ, въ не́мже сло́во оу҆невѣ́стивый пло́ть  вои́стиннꙋ: ле́гкїй ѻ҆́блакъ, и҆́же над̾ херꙋві́мы  сꙋ́щаго, съ тѣ́ломъ носи́вшїй. тоѧ̀ мл҃твами хрⷭ҇тѐ  бж҃е сп҃сѝ дꙋ́шы на́шѧ. 
Та́же, Свѣ́те ти́хїй: Прокі́менъ: Гдⷭ҇ь  воцр҃и́сѧ: со стїхѝ є҆гѡ̀. И҆ по Сподо́би гдⷭ҇и въ  ве́черъ се́й: І҆ере́й є҆ктенїѝ не глаго́летъ, но  пое́мъ на стїхо́внѣ стїхи́рꙋ воскрⷭ҇нꙋ: 
Стрⷭ҇тїю твое́ю хрⷭ҇тѐ ѿ страсте́й свободи́хомсѧ,  и҆ воскрⷭ҇нїемъ твои́мъ и҆з̾ и҆стлѣ́нїѧ и҆зба́вихомсѧ,  гдⷭ҇и сла́ва тебѣ̀. 
И҆ и҆́ны стїхи̑ры прест҃ы́ѧ бцⷣы. Подо́бенъ:  Нбⷭ҇ныхъ чинѡ́въ: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Препросла́влена є҆сѝ въ ро́дѣ родѡ́въ, дв҃о мт҃и  ѻ҆трокови́це бцⷣе мр҃і́е, мі́ра предста́тельство,  ро́ждши пло́тїю сн҃а безнача́льнагѡ ѻ҆ц҃а̀,  соприсносꙋ́щна же дх҃ꙋ вои́стиннꙋ: є҆го́же молѝ  сп҃сти́сѧ на́мъ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Содержи́мїи скорбьмѝ ненача́емыми чⷭ҇таѧ, тѧ̀  предста́тельство є҆ди́но и҆мꙋ́ще дв҃о, вопїе́мъ  бл҃года́рнѡ: сп҃си́ ны всест҃а́ѧ бг҃оневѣ́стнаѧ: ты́ бо  є҆сѝ мі́ра прибѣ́жище, и҆ застꙋпле́нїе ро́да на́шегѡ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Ѡ҆бнови́сѧ мі́ръ въ ржⷭ҇твѣ̀ твое́мъ  бг҃ороди́тельнице ѻ҆трокови́це, вѣ́рныхъ сп҃се́нїе, и҆  неꙋсыпа́емаѧ предста́тельнице бл҃гоче́стнѡ молѧ́щихъ тѧ̀  пречⷭ҇таѧ, не преста́й молѧ́щи прилѣ́жнѡ ѡ҆ всѣ́хъ  пою́щихъ тѧ̀. 
Сла́ва, и҆ ны́нѣ: догма́тїкъ, гла́съ то́йже: 
Ѻ҆́блакъ тѧ̀ свѣ́та присносꙋ́щнагѡ дв҃о, прⷪ҇ро́къ  и҆менова̀: и҆з̾ тебе́ бо ꙗ҆́кѡ до́ждь на рꙋно̀ сше́дъ  сло́во ѻ҆́ч҃ее, и҆ и҆з̾ тебѐ возсїѧ́вый, мі́ръ  просвѣтѝ, пре́лесть оу҆празднѝ хрⷭ҇то́съ бг҃ъ на́шъ.  того̀ молѧ́щи прилѣ́жнѡ (с. 23) прест҃а́ѧ, мо́лимсѧ, не  преста́й ѡ҆ на́съ, и҆̀же и҆́стиннꙋю бцⷣꙋ  и҆сповѣ́дающихъ тѧ̀. 
Та́же: Ны́нѣ ѿпꙋща́еши: Трист҃о́е. по Ѻ҆́ч҃е  на́шъ: тропа́рь воскрⷭ҇ный. Сла́ва, и҆ ны́нѣ,  бг҃оро́диченъ є҆гѡ̀. Є҆ктенїа̀ ма́лаѧ, и҆ ѿпꙋ́стъ. 
Въ сꙋббѡ́тꙋ на вели́цѣй вече́рни, 
по предначина́тельномъ ѱалмѣ̀, ѻ҆бы́чное  стїхосло́вїе ѱалти́рѧ. На Гдⷭ҇и воззва́хъ,  поста́вимъ стїхѡ́въ і҃: и҆ пое́мъ стїхи̑ры воскрⷭ҇ны  ѻ҆смогла́сника г҃, и҆ а҆нато́лїевы д҃, и҆ мине́и г҃,  и҆лѝ ѕ҃. А҆́ще пра́зднꙋемый ст҃ы́й: Сла́ва, мине́и: И҆  ны́нѣ, бг҃оро́диченъ а҃-й, гла́са. 
Стїхи̑ры воскрⷭ҇ны ѻ҆смогла́сника, гла́съ а҃ 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Вечє́рнїѧ на́шѧ мл҃твы прїимѝ ст҃ы́й гдⷭ҇и, и҆  пода́ждь на́мъ ѡ҆ставле́нїе грѣхѡ́въ, ꙗ҆́кѡ є҆ди́нъ  є҆сѝ ꙗ҆вле́й въ мі́рѣ воскрⷭ҇нїе. 
Сті́хъ: Менѐ ждꙋ́тъ првⷣницы, до́ндеже возда́си  мнѣ̀. 
Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆  дади́те сла́вꙋ въ не́мъ воскрⷭ҇шемꙋ и҆з̾ ме́ртвыхъ:  ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ  беззако́нїй на́шихъ. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Прїиди́те лю́дїе, воспои́мъ, и҆ поклони́мсѧ хрⷭ҇тꙋ̀,  сла́вѧще є҆гѡ̀ и҆з̾ ме́ртвыхъ воскрⷭ҇нїе: ꙗ҆́кѡ то́й  є҆́сть бг҃ъ на́шъ, ѿ пре́лести вра́жїѧ мі́ръ  и҆збавле́й. 
И҆́ны стїхи̑ры а҆нато́лїевы, гла́съ а҃ 
Сті́хъ: Да бꙋ́дꙋтъ оу҆́ши твоѝ, вне́млющѣ гла́сꙋ  моле́нїѧ моегѡ̀. 
Весели́тесѧ нб҃са̀, вострꙋби́те ѡ҆снова̑нїѧ землѝ,  возопі́йте го́ры весе́лїе: се́ бо є҆мманꙋ́илъ грѣхѝ  на́шѧ на крⷭ҇тѣ̀ пригвоздѝ, и҆ живо́тъ даѧ́й, сме́рть  оу҆мертвѝ, а҆да́ма воскр҃си́вый, ꙗ҆́кѡ  чл҃вѣколю́бецъ. (с. 24) 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Пло́тїю во́лею распе́ншагосѧ на́съ ра́ди,  пострада́вша и҆ погребе́нна, и҆ воскрⷭ҇ша и҆з̾  ме́ртвыхъ, воспои́мъ глаго́люще: оу҆твердѝ  правосла́вїемъ цр҃ковь твою̀ хрⷭ҇тѐ, и҆ оу҆мирѝ жи́знь  на́шꙋ, ꙗ҆́кѡ бл҃гъ и҆ чл҃вѣколю́бецъ. 
Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Живопрїе́мномꙋ твоемꙋ̀ гро́бꙋ предстоѧ́ще  недосто́йнїи, славосло́вїе прино́симъ неизрече́нномꙋ  твоемꙋ̀ бл҃гоꙋтро́бїю, хрⷭ҇тѐ бж҃е на́шъ: ꙗ҆́кѡ крⷭ҇тъ  и҆ сме́рть прїѧ́лъ є҆сѝ безгрѣ́шне, да мі́рови  да́рꙋеши воскрⷭ҇нїе, ꙗ҆́кѡ чл҃вѣколю́бецъ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
И҆́же ѻ҆ц҃ꙋ̀ собезнача́льна и҆ соприсносꙋ́щна  сло́ва, ѿ дв҃и́ческа чре́ва произше́дшаго неизрече́ннѡ,  и҆ крⷭ҇тъ и҆ сме́рть на́съ ра́ди во́лею прїе́мшаго, и҆  воскрⷭ҇ша во сла́вѣ, воспои́мъ глаго́люще: живода́вче  гдⷭ҇и сла́ва тебѣ̀, сп҃се дꙋ́шъ на́шихъ. 
И҆́ны стїхи̑ры прест҃ѣ́й бцⷣѣ, творе́нїе па́ѵла  а҆морре́йскагѡ, поє́мыѧ и҆дѣ́же нѣ́сть мине́и, и҆лѝ  на лїті́и. [Вѣ́домо оу҆́бѡ бꙋ́ди ꙗ҆́кѡ въ гре́ческихъ  прево́дѣхъ си́хъ стїхи́ръ на рѧдꙋ̀ нѣ́сть.] 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ст҃ѣ́йшаѧ ст҃ы́хъ всѣ́хъ си́лъ, чⷭ҇тнѣ́йшаѧ  всѧ́кїѧ тва́ри, бцⷣе влⷣчце мі́ра, сп҃сѝ на́съ ꙗ҆́же  сп҃са ро́ждшаѧ, ѿ всѣ́хъ прегрѣше́нїй, и҆ болѣ́зней  и҆ бѣ́дъ, мл҃твами твои́ми. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Ꙗ҆́же бл҃гоꙋтро́бїѧ две́ре, смире́ннꙋю мою̀ дꙋ́шꙋ да  не пре́зриши, вѣ́рнѡ молю́ тѧ ѻ҆трокови́це: но  оу҆ще́дри вско́рѣ, и҆ сп҃сѝ ю҆̀ ѿ пꙋчи́ны  согрѣше́нїй мои́хъ, и҆ ѡ҆бно́вльши бл҃года́ть твою̀ на  мнѣ̀, просвѣтѝ дв҃о чⷭ҇таѧ. (с. 25) 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ты̀ бг҃а человѣ́кѡмъ соедини́ла є҆сѝ влⷣчце: ты̀  ме́ртвеное сꙋщество̀ возвела̀ є҆сѝ є҆ди́на, къ  бж҃е́ственномꙋ нетлѣ́нїю: ты̀ земны̑мъ сп҃се́нїе  и҆сточи́ла є҆сѝ: ты̀ бцⷣе, свободѝ на́съ ѿ всѣ́хъ  мꙋче́нїй. 
Сла́ва, мине́и. И҆ ны́нѣ, бг҃оро́диченъ: 
Всемі́рнꙋю сла́вꙋ, ѿ человѣ̑къ прозѧ́бшꙋю, и҆  влⷣкꙋ ро́ждшꙋю, нбⷭ҇нꙋю две́рь воспои́мъ мр҃і́ю дв҃ꙋ,  безпло́тныхъ пѣ́снь, и҆ вѣ́рныхъ оу҆добре́нїе: сїѧ́ бо  ꙗ҆ви́сѧ нб҃о, и҆ хра́мъ бжⷭ҇тва̀: сїѧ̀ прегражде́нїе  вражды̀ разрꙋши́вши, мі́ръ введѐ, и҆ црⷭ҇твїе ѿве́рзе.  сїю̀ оу҆́бѡ и҆мꙋ́ще вѣ́ры оу҆твержде́нїе, побо́рника  и҆́мамы и҆з̾ неѧ̀ ро́ждшагосѧ гдⷭ҇а. дерза́йте оу҆́бѡ,  дерза́йте лю́дїе бж҃їи: и҆́бо то́й побѣди́тъ врагѝ,  ꙗ҆́кѡ всеси́ленъ. 
Вхо́дъ. Свѣ́те ти́хїй: По вхо́дѣ же положи́въ  оу҆чине́нный мона́хъ ѻ҆бы́чный покло́нъ предстоѧ́телю,  пое́тъ дневны́й прокі́менъ: Гдⷭ҇ь воцр҃и́сѧ, въ  лѣ́потꙋ ѡ҆блече́сѧ. Сті́хъ: Ѡ҆блече́сѧ гдⷭ҇ь въ  си́лꙋ, и҆ препоѧ́сасѧ. Сті́хъ: И҆́бо оу҆твердѝ  вселе́ннꙋю, ꙗ҆́же не подви́житсѧ. Сті́хъ: До́мꙋ  твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й. 
Та́же ѻ҆бы́чнаѧ є҆ктенїа̀. Сподо́би гдⷭ҇и:  И҆спо́лнимъ вече́рнюю. И҆ прѡ́чаѧ. И҆ по возгла́сѣ  пое́мъ самогла́снꙋ стїхи́рꙋ ст҃а́гѡ ѻ҆би́тели: лїті́ю  творѧ́ще въ притво́рѣ, на не́йже пое́мъ стїхи̑ры па́ѵла  а҆морре́йскагѡ, и҆лѝ что̀ настоѧ́тель и҆зво́литъ. 
По ѻ҆бы́чныхъ же мл҃твахъ вхо́димъ во хра́мъ, пою́ще  стїхи́рꙋ, гла́съ а҃: 
Стрⷭ҇тїю твое́ю хрⷭ҇тѐ, ѿ страсте́й свободи́хомсѧ,  и҆ воскрⷭ҇нїемъ твои́мъ и҆з̾ и҆стлѣ́нїѧ и҆зба́вихомсѧ,  гдⷭ҇и сла́ва тебѣ̀. 
И҆́ны стїхи̑ры, по а҆лфави́тꙋ 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Да ра́дꙋетсѧ тва́рь, нб҃са̀ да веселѧ́тсѧ, рꙋка́ми да  воспле́щꙋть ꙗ҆зы́цы съ весе́лїемъ: хрⷭ҇то́съ бо сп҃съ  на́шъ, (с. 26) на крⷭ҇тѣ̀ пригвоздѝ грѣхѝ на́шѧ: и҆  сме́рть оу҆мертви́въ живо́тъ на́мъ дарова̀, па́дшаго  а҆да́ма всеро́днаго воскр҃си́вый, ꙗ҆́кѡ чл҃вѣколю́бецъ. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Цр҃ь сы́й нб҃сѐ и҆ землѝ непостижи́ме, во́лею  распѧ́лсѧ є҆сѝ за чл҃вѣколю́бїе. є҆го́же а҆́дъ  срѣ́тъ до́лѣ, ѡ҆горчи́сѧ, и҆ пра́ведныхъ дꙋ́шы прїе́мшѧ  возра́довашасѧ: а҆да́мъ же, ви́дѣвъ тѧ̀ зижди́телѧ въ  преиспо́днихъ, воскр҃се. Ѽ чꙋдесѐ! ка́кѡ сме́рти вкꙋсѝ  всѣ́хъ жи́знь; но ꙗ҆́коже восхотѣ̀ мі́ръ просвѣти́ти  зовꙋ́щїй, и҆ глаго́лющїй: воскр҃сы́й и҆з̾ ме́ртвыхъ,  гдⷭ҇и сла́ва тебѣ̀. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Жены̀ мѷронѡ́сицы, мѵ́ра носѧ́ща, со тща́нїемъ и҆  рыда́нїемъ гро́ба твоегѡ̀ достиго́ша, и҆ не ѡ҆брѣ́тшѧ  пречⷭ҇тагѡ тѣ́ла твоегѡ̀, ѿ а҆́гг҃ла же оу҆вѣ́дѣвшѧ  но́вое и҆ пресла́вное чꙋ́до, а҆пⷭ҇лѡмъ глаго́лахꙋ:  воскр҃се гдⷭ҇ь подаѧ̀ мі́рови ве́лїю млⷭ҇ть. 
Сла́ва, мине́и, а҆́ще и҆́мать. А҆́ще ли нѣ́сть: 
Сла́ва, и҆ ны́нѣ, бг҃оро́диченъ: 
Сѐ и҆спо́лнисѧ и҆са́їино прорече́нїе, дв҃а бо  родила̀ є҆сѝ, и҆ по ржⷭ҇твѣ̀ ꙗ҆́кѡ пре́жде ржⷭ҇тва̀  пребыла̀ є҆сѝ: бг҃ъ бо бѣ̀ рожде́йсѧ, тѣ́мже и҆  ꙾є҆стєства̀ новопресѣчѐ꙾꙾є҆стество̀  новопремѣни́сѧ꙾. но ѽ бг҃ома́ти, молє́нїѧ твои́хъ  рабѡ́въ, въ твое́мъ хра́мѣ приноси̑маѧ тебѣ̀ не  пре́зри: но ꙗ҆́кѡ бл҃гоꙋтро́бнаго твои́ма рꙋка́ма  носѧ́щи, на твоѧ̑ рабы̑ оу҆милосе́рдисѧ, и҆ молѝ  сп҃сти́сѧ дꙋша́мъ на́шымъ. 
Та́же: Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: 
Тропа́рь воскрⷭ҇ный, гла́съ а҃: 
Ка́мени запеча́танꙋ ѿ і҆ꙋдє́й, и҆ во́инѡмъ  стрегꙋ́щымъ пречⷭ҇тое тѣ́ло твоѐ, воскрⷭ҇лъ є҆сѝ  тридне́вный сп҃се, да́рꙋѧй мі́рови жи́знь. сегѡ̀ ра́ди  си̑лы нбⷭ҇ныѧ вопїѧ́хꙋ тѝ, жизнода́вче: сла́ва  воскрⷭ҇нїю твоемꙋ̀ хрⷭ҇тѐ: сла́ва црⷭ҇твїю твоемꙋ̀:  сла́ва смотре́нїю твоемꙋ̀, є҆ди́не чл҃вѣколю́бче. (с.  27) 
Бг҃оро́диченъ: Гаврїи́лꙋ вѣща́вшꙋ тебѣ̀, дв҃о,  ра́дꙋйсѧ, со стра́хомъ воплоща́шесѧ всѣ́хъ влⷣка, въ  тебѣ̀ ст҃ѣ́мъ кївѡ́тѣ, ꙗ҆́коже речѐ првⷣный дв҃дъ:  ꙗ҆ви́ласѧ є҆сѝ ши́ршаѧ нб҃съ, поноси́вши зижди́телѧ  твоего̀. сла́ва все́льшемꙋсѧ въ тѧ̀: сла́ва проше́дшемꙋ  и҆з̾ тебѐ: сла́ва свободи́вшемꙋ на́съ ржⷭ҇тво́мъ  твои́мъ. 
То́йже тропа́рь и҆ на Бг҃ъ гдⷭ҇ь: И҆ про́чее  послѣ́дованїе. 
Въ сꙋббѡ́тꙋ на повече́рїи, 
глаго́летъ і҆ере́й: Бл҃гослове́нъ бг҃ъ на́шъ: И҆  мы̀: Сла́ва тебѣ̀, бж҃е на́шъ, сла́ва тебѣ̀. Цр҃ю̀  нбⷭ҇ный: Трист҃о́е. И҆ по Ѻ҆́ч҃е на́шъ: Гдⷭ҇и  поми́лꙋй, в҃і. Сла́ва, и҆ ны́нѣ: Прїиди́те,  поклони́мсѧ: три́жды. Ѱало́мъ н҃: Поми́лꙋй мѧ̀  бж҃е: Ѱало́мъ ѯ҃ѳ: Бж҃е, въ по́мощь мою̀ вонмѝ:  Ѱало́мъ рм҃в: Гдⷭ҇и, оу҆слы́ши мл҃твꙋ мою̀:  Посе́мъ: Сла́ва въ вы́шнихъ бг҃ꙋ: Гдⷭ҇и,  прибѣ́жище бы́лъ є҆сѝ на́мъ: Сподо́би гдⷭ҇и, въ  но́щь сїю̀: Та́же: Вѣ́рꙋю во є҆ди́наго бг҃а:  Посе́мъ пое́мъ канѡ́нъ прест҃ѣ́й бцⷣѣ, гла́съ а҃. 
Пѣ́снь а҃ 
І҆рмо́съ: Го́рькїѧ рабо́ты и҆зба́вльсѧ і҆и҃ль,  непроходи́мое про́йде ꙗ҆́кѡ сꙋ́шꙋ, врага̀ зрѧ̀  потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ,  чꙋдодѣ́ющемꙋ мы́шцею высо́кою, ꙗ҆́кѡ просла́висѧ. 
Припѣ́въ: Прест҃а́ѧ бцⷣе сп҃сѝ на́съ. 
Оу҆жасо́шасѧ стра́хомъ всецр҃и́це а҆́гг҃льскаѧ  чинонача̑лїѧ, хва́лѧще тѧ̀: пое́тъ же бл҃гости ра́ди  всѧ́къ оу҆́мъ, ꙗ҆́кѡ мт҃рь зижди́телѧ: похвалы́ бо  всѧ́кїѧ превозшла̀ є҆сѝ чи́нъ, хрⷭ҇та̀ ро́ждши. 
Лю́тыми напа́стьми томи́мь, и҆ ѿ вра̑гъ стꙋжа́емь  ѻ҆каѧ́нный, съ пла́чемъ приглаша́ю: свы́ше мнѣ̀  прострѝ (с. 28) пребога́таѧ рꙋ́кꙋ твою̀, и҆збавлѧ́ющи  мѧ̀, и҆ безбѣ́днѡ пожи́ти сподо́би мл҃твами твои́ми. 
Сла́ва: Дꙋшѝ та̑йнаѧ прегрѣшє́нїѧ, лѣчбо́ю  млⷭ҇рдїѧ и҆сцѣлѝ, и҆ оу҆тишѝ плотско́е стремле́нїе  бцⷣе: и҆ врагѡ́въ кѡ́пїѧ и҆ стрѣ́лы возвра́щши,  крѣ́пкѡ въ сердца̀ и҆́хъ вонзѝ. 
И҆ ны́нѣ: Па́жить дре́внюю потребѝ  чл҃вѣкоꙋбі́йственнꙋю, оу҆тро́ба дв҃и́ча хрⷭ҇та̀  ро́ждши: тѣ́мже всѧ̀ тва́рь ра́дꙋетсѧ ны́нѣ, пречⷭ҇таѧ,  ꙗ҆́кѡ ѡ҆жи́вльшисѧ: и҆ согла́снѡ воспѣва́етъ твоего̀  сн҃а и҆ бг҃а. 
Пѣ́снь г҃ 
І҆рмо́съ: Не мꙋ́дростїю и҆ бога́тствомъ да хва́литсѧ  сме́ртный свои́мъ, но вѣ́рою гдⷭ҇нею, правосла́внѡ  взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ: на ка́мени твои́хъ  за́повѣдей оу҆тверди́ мѧ влⷣко. 
І҆а́кѡвъ вели́кїй на пꙋтѝ спѧ̀ и҆ногда̀, низходѧ́щыѧ  свы́ше лѣ́ствицею, дв҃о, на зе́млю а҆́гг҃лы ви́дѧ,  дивлѧ́шесѧ: и҆ возбнꙋ́въ, прописа̀ ꙗ҆́вѣ две́рь тѧ̀  нбⷭ҇нꙋю. 
Вре́меннымъ оу҆держа́нїемъ, въ напа̑сти вве́рженъ  ѻ҆каѧ́нный а҆́зъ, и҆ бꙋ́рѧми напа́стными томи́мь,  оу҆вы̀ мнѣ̀, вопїю̀: ꙗ҆́же бг҃а ро́ждшаѧ, и҆  возне́сшаѧ ро́гъ на́шъ, сп҃си́ мѧ мл҃твами твои́ми. 
Сла́ва: Съ нб҃сѐ рꙋ́кꙋ крѣ́пкꙋю просте́ръ, ѽ  всѣ́хъ цр҃ю̀ хрⷭ҇тѐ, чꙋ́вственныхъ и҆ мы́сленныхъ,  і҆и҃се мо́й, главы̑ врагѡ́въ под̾ но́зѣ положѝ, бцⷣꙋ  мт҃рь твою̀ вѣ́рнѡ проповѣ́дающихъ. 
И҆ ны́нѣ: І҆са́їѧ дре́вле, ѡ҆чи́щсѧ оу҆́глемъ дх҃а,  ѿ твоеѧ̀ оу҆тро́бы ꙗ҆́вѣ пребога́таѧ дв҃о, сн҃ꙋ  взыва́ше роди́тисѧ: є҆го́же въ послѣ̑днѧѧ времена̀,  менѐ ра́ди, без̾ мꙋ́жа родила́ є҆си. 
Пѣ́снь д҃ 
І҆рмо́съ: Слы́ша дре́вле а҆ввакꙋ́мъ хрⷭ҇тѐ чꙋ́дный  тво́й слꙋ́хъ, и҆ стра́хомъ взыва́ше: ѿ ю҆́га бг҃ъ  прїи́детъ, и҆ ст҃ы́й ѿ горы̀ прїѡсѣне́нныѧ ча́щи,  сп҃стѝ пома̑занныѧ: сла́ва си́лѣ твое́й гдⷭ҇и. (с. 29) 
Тебѐ ꙗ҆́кѡ сꙋ́щꙋю въ жена́хъ краснꙋ̀ и҆ прече́стнꙋ,  ꙗ҆́кѡ и҆з̾ пꙋсты́ни восходѧ́щꙋ, и҆ ѻ҆́трасль хрⷭ҇та̀  на рꙋкꙋ̑ носѧ́щꙋ, мт҃и бж҃їѧ, проѡбража́ше  мїронача́льникъ вопїѧ̀: сла́ва си́лѣ твое́й гдⷭ҇и. 
Приклонѝ мѝ оу҆́хо твоѐ бл҃га́ѧ, и҆ ви́ждь моѐ  ѡ҆ѕлобле́нїе, и҆ бѣ́дъ оу҆множе́нїе: къ тебѣ́ бо  влⷣчце, дꙋше́вное ѻ҆́ко просте́ръ, и҆ съ пла́чемъ  колѣ̑на прикло́нь, ны́нѣ молю̀ вопїѧ̀: оу҆ста́ви мѝ  напа́стей смꙋще́нїе. 
Сла́ва: Стѣ́нꙋ тѧ̀ неѡбори́мꙋю вѣ́дый, привлече́нъ  мольбо́ю, тво́й ра́бъ ны́нѣ къ тебѣ̀ прибѣга́ю, и҆  стрѣ́лы вра̑жїѧ, ꙗ҆́кѡ младе́нческїѧ вмѣнѧ́ю  недѣ́йственны, ѽ пребога́таѧ! тѣ́мже и҆ ра́дꙋѧсѧ  вопїю̀: сла́ва бг҃ома́ти, ржⷭ҇твꙋ̀ твоемꙋ̀. 
И҆ ны́нѣ: Си́ла вы́шнѧгѡ тѧ̀ дв҃о ѡ҆сѣнѝ наи́тїемъ  бж҃е́ственнагѡ дх҃а: и҆ тогда̀ па́че є҆стества̀  всѧ́ческихъ гдⷭ҇ь, пло́ть и҆ дꙋ́шꙋ ѡ҆животвори́въ,  прїединѝ себѣ̀, пребы́въ въ то́мжде є҆стествѣ̀. 
Пѣ́снь є҃ 
І҆рмо́съ: Свѣ́тъ тво́й незаходи́мый возсїѧ́й  хрⷭ҇тѐ, въ сердца̀ вѣ́рнѡ пою́щихъ тѧ̀, ми́ръ подава́ѧй  на́мъ, па́че оу҆ма̀. тѣ́мъ ѿ но́щи невѣ́дѣнїѧ ко  дню̀ свѣ́томъ твои́мъ текꙋ́ще, славосло́вимъ тѧ̀  чл҃вѣколю́бче. 
Бж҃е́ственнꙋю тѧ̀, прови́дѣвъ и҆ногда̀ данїи́лъ,  несѣко́мꙋю го́рꙋ, препѣ́таѧ, вопїѧ́ше проѧвле́ннѣ,  оу҆сѣщи́сѧ ѿ тебѐ ка́меню бг҃оро́дїѧ, хрⷭ҇тꙋ̀ сп҃сꙋ  мі́ра: є҆го́же вѣ́рнїи ны́нѣ чтꙋ́ще, восхвалѧ́емъ тѧ̀  бг҃оневѣ́сто. 
Напа́стьми ѻ҆каѧ́нный мно́гими па́дсѧ, съ болѣ́знїю  и҆ пла́чемъ се́рдца молѧ́сѧ, безстꙋ́днѡ слꙋжи́тель тво́й  вопїю̀: и҆зба́ви бг҃ороди́тельнице, ѿ бѣ́дъ  ѡ҆держа́щихъ моѐ смире́нїе, и҆ весе́лїѧ мѧ̀ и҆спо́лни. 
Сла́ва: Страсте́й мои́хъ свирѣ́пꙋю пꙋчи́нꙋ  оу҆ти́ши, крѣ́пкою твое́ю мл҃твою бл҃га́ѧ, ꙗ҆́же  страсте́й кромѣ̀ (с. 30) ро́ждшаѧ хрⷭ҇та̀: ꙗ҆́кѡ да въ  тишинѣ̀ дꙋшѝ ны́нѣ живы́й, про́чее жи́зни моеѧ̀, въ  пѣ́снехъ воспѣва́ю тѧ̀. 
И҆ ны́нѣ: Бг҃а ка́кѡ на рꙋкꙋ̀ но́сиши, рцы̀; и҆  ка́кѡ дои́ши, всѧ́чєскаѧ рꙋко́ю содержа́щаго, ѽ дв҃о  всебл҃же́ннаѧ, а҆́зъ, речѐ, чиста̀ пребыва́ю и҆ по  ржⷭ҇твѣ̀, хрⷭ҇та̀ бг҃а ро́ждши, а҆да́мовъ до́лгъ, и҆  прама́тернїй ѿе́мши. 
Пѣ́снь ѕ҃ 
І҆рмо́съ: Ве́сь ѿ страсте́й безмѣ́рныхъ  содержꙋ́сѧ, и҆ ки́томъ ѕѡ́лъ сниспадо́хъ: но возведѝ  и҆з̾ и҆стлѣ́нїѧ мѧ̀ бж҃е, ꙗ҆́коже пре́жде і҆ѡ́нꙋ, и҆  вѣ́рою безстра́стїе мѝ да́рꙋй, ꙗ҆́кѡ да во гла́сѣ  хвале́нїѧ, и҆ сп҃се́нїѧ дх҃омъ пожрꙋ́ ти. 
Сѣдѣ́нїѧ не ѿстꙋ́пль нѣ́дръ роди́телѧ, въ  нѣ́дрѣхъ мт҃рнихъ сн҃ъ предлѣ́тный: напослѣ́докъ же,  и҆́же пре́жде вѣ̑къ сы́й со ѻ҆ц҃е́мъ, и҆з̾ оу҆тро́бы  дв҃ы произы́де, всѧ̑ къ жи́зни безсме́ртнѣй возводѧ̀,  неизрече́нною бл҃гостїю. 
Вери́гами свѧ́занъ вра́жїѧми ѿ ѡ҆ѕлобле́нїѧ, во  а҆́дскїѧ верєѝ, оу҆вы̀ мнѣ̀, низверго́хсѧ: но  предста́ни, съ нб҃сѐ ꙗ҆́вльшисѧ, бг҃оѻтрокови́це  чи́стаѧ, возставлѧ́ющи мѧ̀ твои́ми мл҃твами слꙋжи́телѧ  твоего̀, и҆ рꙋ́кꙋ по́мощи да́ждь пою́щемꙋ бж҃е́ственное  твоѐ ржⷭ҇тво̀. 
Сла́ва: Въ ро́въ поги́белей ѻ҆каѧ́нный впадо́хъ, и҆  ѕвѣ́рїе мно́зи ѡ҆кроча́ютъ мѧ̀: но влⷣчце, мл҃твами  твои́ми ка́мєнїѧ ѿвратѝ, и҆ невреди́ма твоего̀ раба̀  соблюдѝ: ка́мень бо краеꙋго́льный, хрⷭ҇та̀ въ ложесна́хъ  твои́хъ носи́ла є҆сѝ. 
И҆ ны́нѣ: Дре́вле прⷪ҇рѡ́къ бж҃е́ственныхъ ли́къ  провозгласѝ дв҃о, ржⷭ҇тва̀ твоегѡ̀ ѡ҆́бразы: свѣ́телъ  ѻ҆́блакъ тѧ̀, и҆ свѣ́щникъ, и҆ ста́мнꙋ, и҆ трапе́зꙋ, и҆  нбⷭ҇нꙋю ро́сꙋ, хлѣ́бъ, ма́ннꙋ же и҆ две́рь, прⷭ҇то́лъ,  и҆ пала́тꙋ, же́злъ, ра́й, ꙗ҆́кѡ хрⷭ҇та̀ ро́ждшꙋю. 
Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ а҃: Мт҃рь тѧ̀ бж҃їю свѣ́мы всѝ,  дв҃ꙋ вои́стиннꙋ, и҆ по ржⷭ҇твѣ̀ ꙗ҆́вльшꙋюсѧ, любо́вїю  прибѣга́юще (с. 31) къ твое́й бл҃гости: тебе́ бо и҆́мамы  грѣ́шнїи предста́тельницꙋ, и҆ тебѐ стѧжа́хомъ въ  напа́стехъ сп҃се́нїе, є҆ди́нꙋ всенепоро́чнꙋю. 
Пѣ́снь з҃ 
І҆рмо́съ: Проидо́ша ꙗ҆́кѡ черто́гъ пе́щный пла́мень  нестерпи́мый, и҆̀же за бл҃гоче́стїе и҆ногда̀ ѻ҆́троцы  ст҃і́и показа́вшесѧ ꙗ҆́вѣ, и҆ согла́снѡ воспѣва́юще,  пѣ́снь поѧ́хꙋ: ѻ҆тцє́въ бж҃е бл҃гослове́нъ є҆сѝ. 
Ше́ствꙋѧ превѣ́чный две́рьми непрохо́дными твои́ми  всецр҃и́це, чи́ста твоѧ̑ зна́мєнїѧ и҆ цѣ́ла сохранѝ,  чи́ста и҆ по ржⷭ҇твѣ̀. тѣ́мже вопїе́мъ: ѻ҆тє́цъ  на́шихъ бж҃е, бл҃гослове́нъ є҆сѝ. 
Въ пе́щь вве́рженъ седмочи́сленными пла́меньми  ѡ҆палѧ́юсѧ ѿ дꙋшеꙋбі́йственныхъ бѣ́дъ: но сама̀ ро́сꙋ  мѝ ѡ҆дождѝ влⷣчце бл҃га́ѧ, твои́ми мольба́ми, да  вопїю̀: бл҃гослове́нъ бг҃ъ ѻ҆тє́цъ на́шихъ. 
Сла́ва: Страстьмѝ престарѣ́всѧ, и҆ неѡсла́бными  напа́стьми и҆ скорбьмѝ, и҆ доспѣ́въ къ за́падѡмъ житїѧ̀  моегѡ̀, добродѣ́телемъ неприча́стенъ, лѣ́ностїю  снѣде́нъ бы́въ, вопїю́ ти, влⷣчце: оу҆тѣше́нїе  земны̑мъ, поми́лꙋй мѧ̀! 
И҆ ны́нѣ: Трⷪ҇цѣ во є҆ди́нствѣ правосла́внѡ  слꙋжа́ще, тѧ̀ мт҃и дв҃о чⷭ҇таѧ, ꙗ҆́кѡ бг҃а пло́тїю  ро́ждшꙋю проповѣ́дающе земні́и, бж҃е́ственнѣ пое́мъ:  ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́снь и҃ 
І҆рмо́съ: Чꙋ́да преесте́ственнагѡ показа̀ ѡ҆́бразъ,  ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ  дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы  бж҃е́ственное ржⷭ҇тво̀. тѣ́мъ воспѣва́юще воспои́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Сло́во всеи́стинное сщ҃е́нника воѡбразѝ ржⷭ҇тво̀  твоѐ, дв҃о: вои́стиннꙋ бо родила́ є҆си сло́во бж҃їе, и҆  ложесна̀ не разве́рзе дв҃о, и҆́миже про́йде бг҃ъ. тѣ́мъ  ра́дꙋющесѧ бцⷣꙋ (л. 32) тѧ̀ по до́лгꙋ согла́снѡ  воспѣва́емъ, и҆ превозно́симъ чⷭ҇тꙋю во всѧ̑ вѣ́ки. 
Те́рнїе возра́стшее въ дꙋшѝ мое́й недѣ́йственно,  бж҃е́ственнымъ ѻ҆гне́мъ попалѝ пречⷭ҇таѧ, и҆ твои́ми  мл҃твами на добродѣ́тєли возста́ви мѧ̀, твори́ти  плодоно́сїе хрⷭ҇тꙋ̀: и҆з̾ тебе́ бо цвѣ́тъ при́снѡ  живы́й прора́стши, тва́рь всю̀ оу҆красѝ. тѣ́мъ тѧ̀  бг҃ороди́тельницꙋ чⷭ҇тꙋю почита́емъ въ всѧ̑ вѣ́ки. 
Сла́ва: И҆сцѣле́нїе въ лю́тыхъ бг҃ороди́тельнице,  неболѣ́зненнѡ пода́ждь мѝ вско́рѣ: впа́дъ бо въ  скѡ́рби и҆ бѣды̑, твою̀ ско́рость въ застꙋпле́нїе  ѻ҆каѧ́нный призыва́ю, рыда́ѧ. тѣ́мже пречⷭ҇таѧ,  оу҆скорѝ и҆з̾ѧ́ти мѧ̀, и҆ сп҃сѝ ѿ всѧ́кїѧ мꙋ́ки,  ꙗ҆́кѡ да бл҃гословѧ̀ воспѣва́ю твоѐ ржⷭ҇тво̀. 
И҆ ны́нѣ: Дре́вле тѧ̀ прозѧ́бшїй а҆арѡ́новъ же́злъ  воѡбразѝ дв҃о: ты́ бо є҆ди́на родила̀ є҆сѝ  прозѧбе́нїемъ без̾ мꙋ́жа, нбⷭ҇ный ны́нѣ до́ждь прїе́мши  во чре́вѣ. тѣ́мъ веселѧ́щесѧ, тѧ̀ бцⷣꙋ по до́лгꙋ  согла́снѡ всѝ пое́мъ, и҆ превозно́симъ во всѧ̑ вѣ́ки. 
Пѣ́снь ѳ҃ 
І҆рмо́съ: Неизглаго́ланное дв҃ы та́инство: нб҃о бо  сїѧ̀, и҆ прⷭ҇то́лъ херꙋві́мскїй, и҆ свѣтоно́сный  черто́гъ показа́сѧ хрⷭ҇та̀ бг҃а вседержи́телѧ. сїю̀  бл҃гоче́стнѡ ꙗ҆́кѡ бцⷣꙋ велича́емъ. 
Пресла́вно дв҃ы та́инство: є҆го́же бо не вмѣсти́ша  вышенбⷭ҇наѧ вели̑чїѧ, вмѣстѝ во чре́вѣ. тѣ́мже  соше́дшесѧ оу҆бл҃жа́емъ ю҆̀, и҆ вѣ́рнѡ веселѧ́щесѧ  велича́емъ. 
Ви́дѧще тѧ̀ є҆ди́нꙋ, ꙗ҆́кѡ вы́шшꙋю нб҃съ, бж҃їю  зарю̀, нескве́рнаѧ, прⷭ҇то́лъ херꙋві́мскїй, и҆ черто́гъ,  и҆ ѻ҆́дръ ст҃ъ, земні́и восхвалѧ́юще, хрⷭ҇та̀ бг҃а  на́шего велича́емъ: є҆го́же ѿ чре́слъ чи́стыхъ родила̀  є҆сѝ. 
Сла́ва: Ѻ҆́крестъ менѐ скѡ́рби мнѡ́ги, и҆ ѕлы̀  напа̑сти ны́нѣ напа́дающе, болѣ̑зни же и҆ лю̑тыѧ  грѣхѝ въ ро́въ (с. 33) вверго́ша. тѣ́мже тѧ̀ молю̀ въ  го́рести дꙋшѝ моеѧ̀, прест҃а́ѧ бцⷣе, и҆збавле́нїе  ѡ҆брѣсти́ ми. 
И҆ ны́нѣ: Оу҆мирѝ мі́ръ, хрⷭ҇тѐ, мольба́ми чⷭ҇тыѧ  бг҃оѻтрокови́цы, низлага́ѧ вра́жїю си́лꙋ и҆ тишинꙋ̀  неизглаго́ланнꙋю на́мъ оу҆строѧ́ѧ, во вѣ́ки сохранѝ. 
Та́же: Досто́йно є҆́сть: Трист҃о́е. И҆ по  Ѻ҆́ч҃е на́шъ: конда́къ гла́са. Гдⷭ҇и поми́лꙋй,  м҃. И҆ мл҃тва: И҆́же на всѧ́кое вре́мѧ: Гдⷭ҇и  поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю  херꙋві̑мъ: И҆́менемъ гдⷭ҇нимъ бл҃гословѝ ѻ҆́тче.  Та́же, мл҃тва: Нескве́рнаѧ, небла́знаѧ: и҆ про́чее  ѻ҆бы́чно, и҆ ѿпꙋ́стъ, и҆ проще́нїе. 
Въ недѣ́лю оу҆́тра, нача́ло полꙋ́нощницы 
І҆ере́й: Бл҃гослове́нъ бг҃ъ на́шъ: И҆ мы̀  глаго́лемъ: А҆ми́нь. Сла́ва тебѣ̀, бж҃е на́шъ,  сла́ва тебѣ̀. Цр҃ю̀ нбⷭ҇ный: Трист҃о́е.  Прест҃а́ѧ трⷪ҇це: Ѻ҆́ч҃е на́шъ: І҆ере́й:  Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй,  в҃і. Сла́ва, и҆ ны́нѣ: Прїиди́те поклони́мсѧ:  три́жды. Ѱало́мъ н҃. Поми́лꙋй мѧ̀ бж҃е: 
Та́же, Канѡ́нъ ко ст҃ѣ́й и҆ живонача́льнѣй трⷪ҇цѣ,  є҆гѡ́же краестро́чїе: Є҆ди́но тѧ̀ пою̀ трисо́лнечное  є҆стество̀. 
Творе́нїе митрофа́ново 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца бг҃олѣ́пнѡ  въ крѣ́пости просла́висѧ: та́ бо безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть  глꙋбины̀ новосодѣ́лавшаѧ. 
Припѣ́въ: Прест҃а́ѧ трⷪ҇це бж҃е на́шъ, сла́ва  тебѣ̀. 
Є҆ди́но трїѷпоста́сное нача́ло, серафі́ми немо́лчнѡ  сла́вѧтъ: безнача́льное, присносꙋ́щное, твори́тельное  всѣ́хъ, непостижи́мое, є҆́же и҆ всѧ́къ ꙗ҆зы́къ вѣ́рнѡ  почита́етъ пѣ́сньми. (с. 34) 
Да человѣ́кѡмъ є҆ди́нственное, трисїѧ́тельное твоѐ  ꙗ҆ви́ши бж҃ество̀, созда́вый пре́жде человѣ́ка, по  твоемꙋ̀ ѡ҆́бразꙋ воѡбрази́лъ є҆сѝ, оу҆́мъ є҆мꙋ̀, и҆  сло́во и҆ дꙋ́хъ да́въ, ꙗ҆́кѡ чл҃вѣколю́бецъ. 
Сла́ва: Свы́ше показꙋ́ѧ є҆ди́нственнꙋю  бг҃онача́льныхъ въ трїе́хъ ѵ҆поста́сѣхъ держа́вꙋ,  ѻ҆́ч҃е, ре́клъ є҆сѝ равнодѣ́тельномꙋ твоемꙋ̀ сн҃ꙋ, и҆  дх҃ꙋ: прїиди́те соше́дше, ѧ҆зы́ки и҆́хъ слїѧ́имъ. 
И҆ ны́нѣ, бг҃оро́диченъ: Оу҆́мъ оу҆́бѡ є҆́сть  нерожде́нный ѻ҆ц҃ъ, ѡ҆бра́знѡ премꙋ́дрыми предрече́сѧ,  сло́во же собезнача́льно, соесте́ственный сн҃ъ и҆ дх҃ъ  ст҃ы́й, и҆́же въ дв҃ѣ сло́ва созда́вшїй воплоще́нїе. 
Пѣ́снь г҃ 
І҆рмо́съ: Є҆ди́не вѣ́дый человѣ́ческагѡ сꙋщества̀  не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀  съ высоты̀ си́лою, є҆́же вопи́ти тебѣ̀ ꙾ст҃ы́й:  ѡ҆дꙋшевле́нный хра́ме꙾꙾ст҃ъ ѡ҆дꙋшевле́нный хра́мъ꙾  неизрече́нныѧ сла́вы твоеѧ̀, чл҃вѣколю́бче. 
Ты̀ дре́вле ꙗ҆́вѣ а҆враа́мꙋ ꙗ҆́кѡ ꙗ҆ви́лсѧ є҆сѝ  трїѷпоста́сный, є҆ди́нственъ же є҆стество́мъ  бж҃ества̀, бг҃осло́вїѧ и҆́стиннѣйшее ѡ҆бра́зно ꙗ҆ви́лъ  є҆сѝ: и҆ вѣ́рнѡ пое́мъ тѧ̀, є҆динонача́льнаго бг҃а,  и҆ трисо́лнечнаго. 
И҆з̾ тебѐ роди́выйсѧ бг҃олѣ́пнѡ нетлѣ́ннѡ  ѻ҆́ч҃е, возсїѧ̀ свѣ́тъ ѿ свѣ́та, сн҃ъ непремѣ́ненъ,  и҆ дх҃ъ бж҃е́ственный, свѣ́тъ и҆зы́де: є҆ди́нагѡ  бж҃ества̀ свѣ́тлости трїѷпоста́снѣй покланѧ́емсѧ  вѣ́рнѡ, и҆ сла́вимъ. 
Сла́ва: Є҆ди́ница трⷪ҇ца преесте́ственнѣ,  неизрече́ннѡ па́че смы́сла, оу҆́мными сꙋществы̀  сла́витсѧ, трист҃ы́ми гла́сы немо́лчнꙋю вопїю́щими  хвалꙋ̀: и҆́миже согла́снѡ пое́тсѧ и҆ на́ми  трїѷпоста́сный гдⷭ҇ь. 
Бг҃оро́диченъ: И҆з̾ тебѐ вре́меннѣ без̾ сѣ́мене  произы́де вышшелѣ́тный, оу҆подо́бивыйсѧ на́мъ  неви́димый, и҆ (с. 35) є҆ди́номꙋ є҆стествꙋ̀ и҆  гдⷭ҇ьствꙋ ѻ҆́ч҃ꙋ наꙋчи́въ, и҆ сн҃о́вню, и҆ дх҃овꙋ,  бцⷣе: тѣ́мже тѧ̀ сла́вимъ. 
Гдⷭ҇и поми́лꙋй, три́жды 
Сѣда́ленъ, гла́съ а҃. Подо́бенъ: Гро́бъ тво́й сп҃се: 
Ѻ҆ц҃ꙋ̀ и҆ сн҃ꙋ поклони́мсѧ всѝ, и҆ дх҃ꙋ пра́вомꙋ и҆  равноче́стнꙋ, сла́ва трⷪ҇цѣ несозда́ннѣй, и҆  пребж҃е́ственнѣй си́лѣ, ю҆́же сла́вѧтъ безпло́тныхъ  чи́нове: сїю̀ дне́сь и҆ земноро́днїи со стра́хомъ вѣ́рнѡ  восхва́лимъ. 
Сла́ва, и҆ ны́нѣ, бг҃оро́диченъ: Наста́ви ны̀ на  пꙋ́ть покаѧ́нїѧ, оу҆клонѧ́ющыѧсѧ при́снѡ къ безпꙋ́тїємъ  ѕѡ́лъ, и҆ пребл҃га́го прогнѣ́вающыѧ гдⷭ҇а,  неискꙋсобра́чнаѧ бл҃гослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе пребыва́нїе. 
Пѣ́снь д҃ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Возсїѧ́й мѝ бг҃онача́лїе трисо́лнечное, сїѧ́ньми  твои́хъ бг҃одѣ́тельныхъ ѡ҆заре́нїй, въ серде́чныхъ  ѻ҆чесѣ́хъ добро́тѣ мечта́тисѧ, є҆́же па́че оу҆ма̀  бг҃онача́льныѧ твоеѧ̀ свѣ́тлости, и҆ свѣтодѣ́тельнагѡ  и҆ сла́дкагѡ прича́стїѧ. 
Пе́рвѣе нб҃са̀ оу҆тверди́лъ є҆сѝ гдⷭ҇и, и҆ всю̀  си́лꙋ и҆́хъ сло́вомъ твои́мъ вседѣ́тельнымъ, и҆ дх҃омъ  оу҆́стъ соесте́ственнымъ, съ ни́миже влады́чествꙋеши  всѧ́ческими въ трисїѧ́тельнѣ є҆динонача́лїи бж҃ества̀. 
Сла́ва: Ꙗ҆́кѡ созда́лъ є҆сѝ мѧ̀ по ѡ҆́бразꙋ  твоемꙋ̀ и҆ подо́бїю, бг҃онача́льнаѧ и҆ вседѣ́тельнаѧ  трⷪ҇це, неслїѧ́ннаѧ є҆ди́нице вразꙋмѝ, просвѣтѝ, во  є҆́же твори́ти во́лю твою̀ ст҃ꙋ́ю, бл҃гꙋ́ю въ  крѣ́пости, и҆ соверше́ннꙋю. 
Бг҃оро́диченъ: Родила̀ є҆сѝ ѿ трⷪ҇цы є҆ди́наго  пречⷭ҇таѧ, бг҃онача́льнѣйша сн҃а, вопло́щшасѧ на́съ  ра́ди и҆з̾ тебѐ, ѡ҆зарѧ́юща земноро́дныхъ,  трисо́лнечнагѡ бж҃ества̀ невече́рнимъ свѣ́томъ и҆  сїѧ́ньми. (с. 36) 
Пѣ́снь є҃ 
І҆рмо́съ: Просвѣти́вый сїѧ́нїемъ прише́ствїѧ твоегѡ̀  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Ꙗ҆́же пе́рвой а҆́гг҃льской непосре́дственнѣ  оу҆́твари, непристꙋ́пными твоеѧ̀ добро́ты лꙋча́ми  ѡ҆сїѧва́емой бы́ти бл҃говоли́вши, твои́ми свѣ́тлостьми  просвѣтѝ, трⷪ҇це є҆динонача́льственнѣйшаѧ,  правосла́внѡ тебѐ пою́щихъ. 
Ны́нѣ є҆стество̀, є҆ди́нственное бг҃онача́лїѧ  трисо́лнечное, воспѣва́етъ тѧ̀.є҆́же ѡ҆сꙋществова́ла  є҆сѝ за бл҃гость, прегрѣше́нїй и҆збавле́нїе и҆  напа́стей и҆спроша́ющи, и҆ бѣ́дъ и҆ скорбе́й. 
Сла́ва: Ѻ҆ц҃а̀, и҆ сн҃а, и҆ дх҃а ст҃а́го, є҆ди́но  є҆стество̀ и҆ бж҃ество̀ вѣ́рою сла́вимъ, дѣли́тельное,  нераздѣ́льное, є҆ди́нагѡ бг҃а неви́димыѧ и҆ ви́димыѧ же  тва́ри. 
Бг҃оро́диченъ: Речє́нїѧ всѧ̑ прⷪ҇ро́чєскаѧ  преднаписа́ша, пречⷭ҇таѧ, твоѐ ржⷭ҇тво̀, неизрече́нное  и҆ неꙋдо́бь сказꙋ́емое, є҆́же мы̀ позна́хомъ,  тайноводи́тельное є҆ди́нственнагѡ и҆ трисо́лнечнагѡ  бж҃ества̀. 
Пѣ́снь ѕ҃ 
І҆рмо́съ: Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ,  сп҃сѝ лю́ди твоѧ̑, бж҃е на́шъ: ты́ бо крѣ́пость  немощствꙋ́ющихъ и҆ и҆справле́нїе. 
Равноста́тнꙋю си́лꙋ ꙗ҆́кѡ и҆мꙋ́щи, трⷪ҇це  пресꙋ́щественнаѧ, въ то́ждествѣ хотѣ́нїѧ, є҆ди́ница  є҆сѝ проста̀ и҆ нераздѣ́льна: ты̀ оу҆́бѡ на́съ си́лою  твое́ю соблюдѝ. [Два́жды.] 
Сла́ва: Ты̀ всѧ̑ вѣ́ки хотѣ́нїемъ твои́мъ, ꙗ҆́кѡ  бл҃га соста́вила є҆сѝ ѿ не сꙋ́щихъ, непостижи́маѧ  трⷪ҇це, та́же и҆ человѣ́ка создала̀ є҆сѝ: но и҆ ны́нѣ  ѿ всѧ́кагѡ и҆зба́ви мѧ̀ ѡ҆бстоѧ́нїѧ. 
Бг҃оро́диченъ: Со́лнца незаходи́магѡ до́мъ была̀  є҆сѝ, созда́вшагѡ и҆ въ чинꙋ̀ поста́вльшагѡ свѣти̑ла  вели̑каѧ (с. 37) всеси́льнѣ, пречⷭ҇таѧ дв҃о  бг҃оневѣ́стнаѧ: но и҆ ны́нѣ страсте́й мѧ̀ и҆зба́ви  помраче́нїѧ. 
Гдⷭ҇и поми́лꙋй, три́жды 
Сѣда́ленъ, гла́съ а҃. Подо́бенъ: Гро́бъ тво́й сп҃се: 
Трⷪ҇цѣ ст҃ѣ́й, и҆ нераздѣ́льномꙋ є҆стествꙋ̀, въ  тре́хъ ли́цѣхъ сѣко́мѣй несѣ́ченѡ, и҆ пребыва́ющей  нераздѣ́льнѣй по сꙋществꙋ̀ бж҃ества̀, поклони́мсѧ  земноро́днїи со стра́хомъ, и҆ сла́вимъ ꙗ҆́кѡ творца̀ и҆  влⷣкꙋ, бг҃а пребл҃га́го. 
Сла́ва, и҆ ны́нѣ, бг҃оро́диченъ: Оу҆пра́ви чⷭ҇таѧ,  ѻ҆каѧ́ннꙋю мою̀ дꙋ́шꙋ, и҆ оу҆ще́дри ю҆̀ ѿ мно́жества  прегрѣше́нїй, во глꙋбинꙋ̀ попо́лзшꙋюсѧ поги́бели,  всенепоро́чнаѧ, и҆ въ ча́съ мѧ̀ стра́шный сме́ртный ты̀  и҆схитѝ ѡ҆глаго́лꙋющихъ де́мѡнѡвъ, и҆ всѧ́кїѧ мꙋ́ки. 
Пѣ́снь з҃ 
І҆рмо́съ: Тебѐ оу҆́мнꙋю бцⷣе, пе́щь разсмотрѧ́емъ  вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
Сло́ве бж҃їй, соесте́ственное сїѧ́нїе вседержи́телѧ  бг҃а, ꙗ҆́коже ѡ҆бѣща́лъ є҆сѝ є҆́же оу҆ тебѐ,  бг҃одѣ́тельное вселе́нїе сотворѝ, ꙗ҆́кѡ  бл҃гоꙋтро́бенъ, со ѻ҆ц҃е́мъ твои́мъ и҆ дх҃омъ: и҆  стра́шна бѣсѡ́мъ мѧ̀ покажѝ, и҆ страсте́мъ.  [Два́жды.] 
Сла́ва: Да твоегѡ̀ бл҃гоꙋтро́бїѧ влⷣко пока́жеши  пꙋчи́нꙋ на́мъ, сн҃а твоегѡ̀ посла́въ къ на́шемꙋ  смире́нїю, па́ки воѡбрази́лъ є҆сѝ на пе́рвꙋю  свѣ́тлость, но и҆ ны́нѣ бж҃е́ственнымъ мѧ̀ вразꙋмѝ  дх҃омъ. 
Бг҃оро́диченъ: И҆́же на херꙋві́мстѣмъ прⷭ҇то́лѣ  носи́мый, и҆ всѣ́хъ цр҃ь, во чре́вѣ твое́мъ  дв҃ственнѣмъ всели́сѧ пречⷭ҇таѧ, всѣ́хъ и҆збавлѧ́ѧ ѿ  и҆стлѣ́нїѧ, ꙗ҆́кѡ чл҃вѣколю́бецъ: но и҆ ны́нѣ твои́ми  мѧ̀ мл҃твами сохранѝ. 
Пѣ́снь и҃ 
І҆рмо́съ: Чꙋ́да преесте́ственнагѡ показа̀ ѡ҆́бразъ,  ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ  дѣ́ти, хрⷭ҇то́во ꙗ҆влѧ́ѧ (с. 38) безсѣ́менное ѿ дв҃ы  бж҃е́ственное ржⷭ҇тво̀. тѣ́мъ воспѣва́юще воспои́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Ма́нїемъ бг҃одѣ́тельнымъ, гдⷭ҇и всѣ́хъ,  трїѷпоста́сне и҆ вседержи́телю, нб҃са̀ просте́рлъ є҆сѝ  ꙗ҆́кѡ ко́жꙋ: та́же и҆ землѝ повѣ́силъ є҆сѝ глꙋбинꙋ̀,  всемогꙋ́щею твое́ю дла́нїю. тѣ́мже и҆ рабы̑ твоѧ̑  оу҆крѣпѝ любо́вїю и҆ вѣ́рою твое́ю чл҃вѣколю́бче: да  тѧ̀ сла́вимъ жела́нїемъ во вѣ́ки. 
Сла́ва: Просвѣтѝ бг҃онача́льнымъ свѣ́томъ пою́щихъ  тѧ̀, трисо́лнечный свѣ́те ли́цы, є҆ди́нственный же  па́ки сꙋщество́мъ, и҆ къ твои̑мъ свѣтода̑тельнымъ  лꙋча́мъ взира́ти при́снѡ: и҆́миже насы́щꙋсѧ сла́вы твоеѧ̀  сла́дкїѧ, и҆ свѣтода́тельныѧ, и҆ пребога́тыѧ: и҆  превозношꙋ́ тѧ вѣ́рнѡ во вѣ́ки. 
Бг҃оро́диченъ: Вознесѐ на нб҃са̀, человѣ́ческое  прїе́мъ є҆стество̀ непрело́жнѣ сн҃ъ тво́й пречⷭ҇таѧ  бцⷣе, превосхожде́нїемъ бл҃гости и҆зба́вль дре́внїѧ  тлѝ. є҆мꙋ́же бл҃года́рственнѡ воспѣва́емъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Пѣ́снь ѳ҃ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Сп҃сѝ сп҃си́телю тва́ри, чꙋ́вственныѧ же и҆  оу҆́мныѧ рабы̑ твоѧ̑ ѿ вра́жїѧ навѣ́та и҆  ѡ҆ѕлобле́нїѧ, прест҃а́ѧ трⷪ҇це є҆диносꙋ́щнаѧ, и҆  соблюда́й ста́до твоѐ вы́нꙋ ненавѣ́тнѡ. [Два́жды.] 
Сла́ва: Да глꙋбинꙋ̀ неизче́тнꙋю сꙋ́щественныѧ  пока́жеши твоеѧ̀ бл҃гости, да́лъ є҆сѝ на́мъ ѡ҆бѣ́ты:  трисо́лнечный, и҆ є҆динонача́льный бж҃е всеси́льный,  сп҃си́тельныѧ твои̑мъ рабѡ́мъ, и҆̀хже соверши́ти  сподо́би. 
Бг҃оро́диченъ: При́зри на на̑ша молє́нїѧ, и҆́же въ  трїе́хъ бг҃онача́льныхъ ѵ҆поста́сѣхъ, є҆ди́нъ сы́й бг҃ъ  во и҆́стинѣ (с. 40) вѣ́рꙋемый: и҆ пода́ждь твои̑мъ  рабѡ́мъ оу҆тѣше́нїе, мл҃твами пречⷭ҇тыѧ и҆ препѣ́тыѧ  бг҃ома́тере. 
Посе́мъ припѣ́вы григо́рїа сїнаи́та, глаго́лемы по  трⷪ҇чныхъ канѡ́нѣхъ по всѧ̑ недѣ̑ли: Досто́йно  є҆́сть, ꙗ҆́кѡ вои́стиннꙋ: Пи́саны въ концѣ̀ кни́ги  сеѧ̀. И҆ про́чее полꙋ́нощницы. И҆ ѿпꙋ́стъ. 
На оу҆́трени по шестоѱа́лмїи 
Бг҃ъ гдⷭ҇ь, на гла́съ а҃ и҆ глаго́лемъ тропа́рь  воскрⷭ҇ный, два́жды, и҆ бг҃оро́диченъ є҆ди́ножды,  пи́саны на вели́цѣй вече́рни. Та́же ѻ҆бы́чное  стїхосло́вїе ѱалти́рѧ. 
По а҃-мъ стїхосло́вїи сѣда́льны воскрⷭ҇ны, гла́съ  а҃: 
Гро́бъ тво́й сп҃се, во́ини стрегꙋ́щїи, ме́ртвїи ѿ  ѡ҆блиста́нїѧ ꙗ҆́вльшагѡсѧ а҆́гг҃ла бы́ша, проповѣ́дающа  жена́мъ воскр҃се́нїе. тебѐ сла́вимъ тлѝ потреби́телѧ,  тебѣ̀ припа́даемъ воскрⷭ҇шемꙋ и҆з̾ гро́ба, и҆  є҆ди́номꙋ бг҃ꙋ на́шемꙋ. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Ко крⷭ҇тꙋ̀ пригво́ждьсѧ во́лею ще́дре, во гро́бѣ  положе́нъ бы́въ ꙗ҆́кѡ ме́ртвъ животода́вче, держа́вꙋ  сте́рлъ є҆сѝ си́льне сме́ртїю твое́ю: тебе́ бо  вострепета́ша вра́тницы а҆́дѡвы, ты̀ совоздви́глъ є҆сѝ  ѿ вѣ́ка оу҆ме́ршыѧ, ꙗ҆́кѡ є҆ди́нъ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Мт҃рь тѧ̀ бж҃їю  свѣ́мы всѝ дв҃ꙋ вои́стиннꙋ, и҆ по ржⷭ҇твѣ̀  ꙗ҆́вльшꙋюсѧ, и҆̀же любо́вїю прибѣга́ющїи къ твое́й  бл҃гости: тебе́ бо и҆́мамы грѣ́шнїи предста́тельство,  тебѐ стѧжа́хомъ въ напа́стехъ сп҃се́нїе, є҆ди́нꙋ  всенепоро́чнꙋю. 
По в҃-мъ стїхосло́вїи, сѣда́ленъ, гла́съ а҃. 
Подо́бенъ: Ка́мени запеча́танꙋ: 
Жєны̀ ко гро́бꙋ прїидо́ша оу҆ра́ншѧ, и҆  а҆́гг҃льское ꙗ҆вле́нїе ви́дѣвшѧ трепета́хꙋ: гро́бъ  ѡ҆блиста̀ жи́знь, (с. 40) чꙋ́до оу҆дивлѧ́ше ѧ҆̀: сегѡ̀  ра́ди ше́дшѧ оу҆ч҃нкѡ́мъ проповѣ́дахꙋ воста́нїе: а҆́дъ  плѣнѝ хрⷭ҇то́съ, ꙗ҆́кѡ є҆ди́нъ крѣ́покъ и҆ си́ленъ,  и҆ и҆стлѣ́вшыѧ всѧ̑ совоздви́же, ѡ҆сꙋжде́нїѧ стра́хъ  разрꙋши́въ крⷭ҇то́мъ. 
Сті́хъ: И҆сповѣ́мсѧ тебѐ гдⷭ҇и всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
На крⷭ҇тѣ̀ пригвозди́лсѧ є҆сѝ животѐ всѣ́хъ, и҆  въ ме́ртвыхъ вмѣни́лсѧ є҆сѝ безсме́ртный гдⷭ҇и,  воскр҃слъ є҆сѝ тридне́венъ сп҃се, совоздви́гъ а҆да́ма  ѿ тлѣ́нїѧ. сегѡ̀ ра́ди си̑лы нбⷭ҇ныѧ вопїѧ́хꙋ тебѣ̀,  жизнода́вче хрⷭ҇тѐ: сла́ва воскрⷭ҇нїю твоемꙋ̀, сла́ва  снизхожде́нїю твоемꙋ̀, є҆ди́не чл҃вѣколю́бче. 
Сла́ва, и҆ ны́нѣ, бг҃оро́диченъ: Мр҃і́е, чⷭ҇тно́е  влⷣки прїѧ́телище, воскр҃си́ ны па́дшыѧ въ про́пасть  лю́тагѡ ѿча́ѧнїѧ, и҆ прегрѣше́нїй и҆ скорбе́й, ты́ бо  є҆сѝ грѣ̑шнымъ сп҃се́нїе и҆ по́мощь, и҆ крѣ́пкое  предста́тельство, и҆ сп҃са́еши рабы̑ твоѧ̑. 
Та́же, Бл҃же́ни непоро́чнїи: Посе́мъ тропарѝ:  А҆́гг҃льскїй собо́ръ: пи́саны въ концѣ̀ кни́ги сеѧ̀.  Та́же є҆ктенїа̀ ма́лаѧ, и҆ 
Ѵ҆пакоѝ, гла́съ а҃: 
Разбо́йничо покаѧ́нїе ра́й ѡ҆кра́де, пла́чь же  мѷроно́сицъ ра́дость возвѣстѝ, ꙗ҆́кѡ воскрⷭ҇лъ є҆сѝ  хрⷭ҇тѐ бж҃е, подаѧ́й мі́рови ве́лїю млⷭ҇ть. 
Степє́нны: а҆нтїфѡ́нъ а҃, гла́съ а҃, стїхѝ  повторѧ́юще: 
Внегда̀ скорбѣ́ти мѝ, оу҆слы́ши моѧ̑ болѣ̑зни,  гдⷭ҇и тебѣ̀ зовꙋ̀. 
Пꙋсты̑ннымъ непреста́нное бж҃е́ственное жела́нїе  быва́етъ, ꙾мі́ра сꙋ́щымъ сꙋ́етнагѡ кромѣ̀꙾꙾сꙋ́щымъ  внѣ̀ сꙋ́етнагѡ мі́ра꙾. 
Сла́ва: Ст҃о́мꙋ дх҃ꙋ че́сть и҆ сла́ва, ꙗ҆́коже  ѻ҆ц҃ꙋ̀ подоба́етъ, кꙋ́пнѡ же и҆ сн҃ꙋ, сегѡ̀ ра́ди да  пое́мъ трⷪ҇цѣ є҆динодержа́вїе. 
И҆ ны́нѣ, то́йже. (л. 41) 
А҆нтїфѡ́нъ в҃: 
На го́ры твои́хъ возне́слъ є҆сѝ мѧ̀ зако́нѡвъ,  добродѣ́тельми просвѣтѝ бж҃е, да пою́ тѧ. 
Десно́ю твое́ю рꙋко́ю прїи́мъ ты̀ сло́ве, сохрани́  мѧ, соблюдѝ, да не ѻ҆́гнь менѐ ѡ҆пали́тъ грѣхо́вный. 
Сла́ва: Ст҃ы́мъ дх҃омъ всѧ́каѧ тва́рь ѡ҆бновлѧ́етсѧ,  па́ки текꙋ́щи на пе́рвое: равномо́щенъ бо є҆́сть ѻ҆ц҃ꙋ̀  и҆ сло́вꙋ. 
И҆ ны́нѣ, то́йже. 
А҆нтїфѡ́нъ г҃: 
Ѡ҆ ре́кшихъ мнѣ̀, вни́демъ во дворы̀ гдⷭ҇ни,  возвесели́сѧ мо́й дꙋ́хъ, сра́дꙋетсѧ се́рдце. 
Въ домꙋ̀ дв҃довѣ стра́хъ вели́къ: та́мѡ во  прⷭ҇то́лѡмъ поста́влєннымъ, сꙋ́дѧтсѧ всѧ̑ племена̀  земна̑ѧ, и҆ ꙗ҆зы́цы. 
Сла́ва: Ст҃о́мꙋ дх҃ꙋ, че́сть, поклоне́нїе, сла́вꙋ и҆  держа́вꙋ, ꙗ҆́коже ѻ҆ц҃ꙋ̀ досто́итъ, и҆ сн҃ови  подоба́етъ приноси́ти: є҆ди́ница бо є҆́сть трⷪ҇ца  є҆стество́мъ, но не ли́цы. 
И҆ ны́нѣ, то́йже. 
Прокі́менъ, гла́съ а҃: 
Ны́нѣ воскрⷭ҇нꙋ̀, глаго́летъ гдⷭ҇ь, положꙋ́сѧ во  сп҃се́нїе, не ѡ҆биню́сѧ ѡ҆ не́мъ. 
Сті́хъ: Словеса̀ гдⷭ҇нѧ, словеса̀ чи́ста. 
Всѧ́кое дыха́нїе: Є҆ѵⷢ҇лїе оу҆́треннее  рѧдово́е. 
Воскресе́нїе хрⷭ҇то́во ви́дѣвше, поклони́мсѧ ст҃о́мꙋ  гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀ твоемꙋ̀  покланѧ́емсѧ хрⷭ҇тѐ, и҆ ст҃о́е воскресе́нїе твоѐ пое́мъ  и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ  и҆но́гѡ не зна́емъ, и҆́мѧ твоѐ и҆менꙋ́емъ. прїиди́те  всѝ вѣ́рнїи, поклони́мсѧ ст҃о́мꙋ хрⷭ҇то́вꙋ  воскресе́нїю: се́ бо прїи́де крⷭ҇то́мъ ра́дость всемꙋ̀  мі́рꙋ. всегда̀ бл҃гословѧ́ще гдⷭ҇а, пое́мъ воскресе́нїе  є҆гѡ̀: распѧ́тїе бо претерпѣ́въ, сме́ртїю сме́рть  разрꙋшѝ. 
Ѱало́мъ н҃: Поми́лꙋй мѧ̀ бж҃е:  
Сла́ва: Мл҃твами а҆пⷭ҇лѡвъ, млⷭ҇тиве, ѡ҆чи́сти  мно́жєства согрѣше́нїй на́шихъ. (л. 42) 
И҆ ны́нѣ: Мл҃твами бцⷣы, млⷭ҇тиве, ѡ҆чи́сти  мно́жєства согрѣше́нїй на́шихъ. 
Та́же, гла́съ ѕ҃: Поми́лꙋй мѧ̀ бж҃е по вели́цѣй  млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти  беззако́нїе моѐ. 
Посе́мъ стїхи́ра: Воскре́съ і҆и҃съ ѿ гро́ба,  ꙗ҆́коже проречѐ, дадѐ на́мъ живо́тъ вѣ́чный и҆ ве́лїю  ми́лость. 
Сп҃сѝ бж҃е лю́ди твоѧ̑: 
И҆ возгла́съ: Млⷭ҇тїю и҆ щедро́тами и҆  чл҃вѣколю́бїемъ: 
Канѡ́ны: воскрⷭ҇ный на д҃: крⷭ҇товоскрⷭ҇ный на г҃: и҆  бг҃оро́диченъ на г҃: мине́и на д҃. А҆́ще же пра́зднꙋетсѧ  ст҃ы́й, на ѕ҃: крⷭ҇товоскрⷭ҇ный на в҃, и҆ бцⷣы на в҃. 
Канѡ́нъ воскрⷭ҇ный, гла́съ а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца бг҃олѣ́пнѡ  въ крѣ́пости просла́висѧ: та́ бо безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть  глꙋбины̀ новосодѣ́лавшаѧ. 
Припѣ́въ: Сла́ва гдⷭ҇и ст҃о́мꙋ воскрⷭ҇нїю твоемꙋ̀. 
Тропа́рь: И҆́же рꙋка́ма пречи́стыма ѿ пе́рсти  бг҃одѣ́тельнѣ и҆спе́рва созда́въ мѧ̀; рꙋ́цѣ  распросте́рлъ є҆сѝ на крⷭ҇тѣ̀, ѿ землѝ взыва́ѧ  тлѣ́нное моѐ тѣ́ло, є҆́же ѿ дв҃ы прїѧ́лъ є҆сѝ. 
Оу҆мерщвле́нїе под̾ѧ́лъ є҆сѝ менѐ ра́ди, и҆  дꙋ́шꙋ сме́рти пре́далъ є҆сѝ, и҆́же вдохнове́нїемъ  бж҃е́ственнымъ дꙋ́шꙋ мѝ вложи́вый, и҆ ѿрѣши́въ  вѣ́чныхъ оу҆́зъ, и҆ совоскр҃си́въ нетлѣ́нїемъ  просла́вилъ є҆сѝ. 
Бг҃оро́диченъ: Ра́дꙋйсѧ бл҃года́ти и҆сто́чниче.  ра́дꙋйсѧ лѣ́ствице, и҆ две́ре нбⷭ҇наѧ, ра́дꙋйсѧ  свѣ́щниче, и҆ рꙋ́чко злата́ѧ, и҆ горо̀ несѣко́маѧ,  ꙗ҆́же жизнода́вца хрⷭ҇та̀ мі́рови ро́ждшаѧ. 
И҆́нъ канѡ́нъ, крⷭ҇товоскрⷭ҇ный. 
Пѣ́снь а҃, гла́съ то́йже. І҆рмо́съ: Хрⷭ҇то́съ  ражда́етсѧ: 
Хрⷭ҇то́съ ѡ҆божа́етъ мѧ̀ воплоща́ѧсѧ, хрⷭ҇то́съ мѧ̀  возно́ситъ смирѧ́ѧсѧ, хрⷭ҇то́съ безстра́стна мѧ̀  содѣ́ловаетъ, (с. 43) стражда̀ жизнода́вецъ  є҆стество́мъ пло́ти. тѣ́мже воспѣва́ю  бл҃года́рственнꙋю пѣ́снь: ꙗ҆́кѡ просла́висѧ. 
Хрⷭ҇то́съ возно́ситъ мѧ̀ распина́емь, хрⷭ҇то́съ  совоскреша́етъ мѧ̀ оу҆мерщвлѧ́емь, хрⷭ҇то́съ жи́знь  мнѣ̀ да́рꙋетъ. тѣ́мже съ весе́лїемъ рꙋка́ма плеща́ѧ,  пою̀ сп҃си́телю побѣ́днꙋю пѣ́снь: ꙗ҆́кѡ просла́висѧ. 
Бг҃оро́диченъ: Бг҃а дв҃о зачала̀ є҆сѝ, хрⷭ҇та́ же  въ дв҃ствѣ родила̀ є҆сѝ и҆з̾ тебѐ вопло́щшасѧ  пречⷭ҇таѧ, є҆ди́наго ѵ҆поста́сїю є҆диноро́днаго, во  двою́ же сꙋщєствꙋ̀ познава́емаго сн҃а: ꙗ҆́кѡ  просла́висѧ. 
И҆́нъ канѡ́нъ, прест҃ѣ́й бцⷣѣ. 
Пѣ́снь а҃, гла́съ то́йже. І҆рмо́съ: Твоѧ̀  побѣди́тельнаѧ: 
Кꙋ́ю тѝ досто́йнꙋю пѣ́снь на́ше принесе́тъ  неможе́нїе; то́чїю ѡ҆бра́довательнꙋю, є҆́йже на́съ  гаврїи́лъ та́йнѡ наꙋчи́лъ є҆́сть: ра́дꙋйсѧ бцⷣе дв҃о,  мт҃и неневѣ́стнаѧ. 
Приснодв҃ѣ и҆ мт҃ри цр҃ѧ̀ вы́шнихъ си́лъ, ѿ  чистѣ́йша се́рдца вѣ́рнїи дꙋхо́внѣ возопїи́мъ:  ра́дꙋйсѧ бцⷣе дв҃о, мт҃и неневѣ́стнаѧ. 
Безмѣ́рнаѧ бе́здна твоегѡ̀ непостижи́магѡ ржⷭ҇тва̀  всечⷭ҇таѧ, вѣ́рою несꙋмнѣ́нною оу҆́бѡ чи́стѣ  прино́симъ тѝ глаго́люще: ра́дꙋйсѧ бцⷣе дв҃о, мт҃и  неневѣ́стнаѧ. 
Та́же мине́и. Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: Є҆ди́не вѣ́дый человѣ́ческагѡ сꙋщества̀  не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀  съ высоты̀ си́лою, є҆́же вопи́ти тебѣ̀ ст҃ы́й:  ѡ҆дꙋшевле́нный хра́ме неизрече́нныѧ сла́вы твоеѧ̀  чл҃вѣколю́бче. 
Бг҃ъ сы́й мнѣ̀ бл҃же, па́дшаго оу҆ще́дрилъ є҆сѝ,  и҆ сни́ти ко мнѣ̀ бл҃говоли́въ, возне́слъ мѧ̀ є҆сѝ  распѧ́тїемъ, є҆́же вопи́ти тебѣ̀ ꙾ст҃ы́й: хра́ме  ѡ҆дꙋшевле́нный неизрече́нныѧ твоеѧ̀ сла́вы  чл҃вѣколю́бче꙾꙾ст҃ъ и҆́же сла́вы гдⷭ҇ь неизмѣ́нный  бл҃гостїю꙾. (с. 44) 
Живо́тъ ѵ҆поста́сный хрⷭ҇тѐ сы́й, въ и҆стлѣ́вша  мѧ̀, ꙗ҆́кѡ милосе́рдый бг҃ъ ѡ҆бо́лксѧ, въ пе́рсть  сме́ртнꙋю соше́дъ влⷣко, сме́ртнꙋю держа́вꙋ разрꙋши́лъ  є҆сѝ, и҆ ме́ртвъ тридне́венъ воскр҃съ, въ нетлѣ́нїе  мѧ̀ ѡ҆бле́клъ є҆сѝ. 
Бг҃оро́диченъ: Бг҃а заче́нши во чре́вѣ дв҃о, дх҃омъ  прест҃ы́мъ, пребыла̀ є҆сѝ неѡпали́ма, поне́же тѧ̀  кꙋпина̀ законополо́жникꙋ мѡѷсе́ю, пали́мꙋю нежего́мѡ,  ꙗ҆́вѣ предвозвѣстѝ, ѻ҆́гнь нестерпи́мый прїе́мшꙋю. 
И҆́нъ І҆рмо́съ: Пре́жде вѣ̑къ ѿ ѻ҆ц҃а̀: 
И҆́же на своѐ ра́мо заблꙋжда́емое ѻ҆вча̀ взе́мшемꙋ,  и҆ низложи́вшемꙋ дре́вомъ є҆гѡ̀ грѣ́хъ, хрⷭ҇тꙋ̀ бг҃ꙋ  возопїи́мъ: воздви́гнꙋвый ро́гъ на́шъ, ст҃ъ є҆сѝ гдⷭ҇и. 
Возве́дшемꙋ па́стырѧ вели́каго и҆з̾ а҆́да хрⷭ҇та̀,  и҆ сщ҃еннонача́лїемъ є҆гѡ̀ а҆пⷭ҇лы ꙗ҆́вѣ ꙗ҆зы́ки  оу҆па́сшемꙋ, и҆́стиною и҆ бж҃е́ственнымъ вѣ́рнїи дх҃омъ  да послꙋ́жимъ. 
И҆́же ѿ дв҃ы воплоти́вшемꙋсѧ без̾ сѣ́мене во́лею  сн҃ꙋ, и҆ ро́ждшꙋю по ржⷭ҇твѣ̀, бж҃е́ственною си́лою  чⷭ҇тꙋю дв҃ꙋ сохра́нѧемꙋ, и҆́же над̾ всѣ́ми бг҃ꙋ  возопїи́мъ: ст҃ъ є҆сѝ гдⷭ҇и. 
И҆́нъ І҆рмо́съ: Є҆ди́не вѣ́дый: 
Ѻ҆́блакъ тѧ̀ ле́гкїй нело́жнѡ дв҃о и҆менꙋ́емъ,  проро́чєскимъ возслѣ́дꙋюще рече́нїємъ: прїи́де бо на  тебѣ̀ гдⷭ҇ь низложи́ти є҆гѵ́петскїѧ пре́лести  рꙋкотворє́нїѧ, и҆ просвѣти́ти си̑мъ слꙋжа́щыѧ. 
Тѧ̀ запеча́танный вои́стиннꙋ ли́къ прⷪ҇ро́ческїй  и҆сто́чникъ, и҆ заключе́ннꙋю две́рь и҆менова̀, дѣ́вства  твоегѡ̀ всепѣ́таѧ, ꙗ҆́вственнѣ зна́мєнїѧ на́мъ  пи́шꙋще: є҆́же сохрани́ла є҆сѝ и҆ по ржⷭ҇твѣ̀. 
Оу҆ма̀ пресꙋ́щественна ви́дѣти, ꙗ҆́коже мо́щно,  сподо́бльсѧ гаврїи́лъ, дв҃о всенепоро́чнаѧ, ра́достный  тебѣ̀ гла́съ принесѐ, сло́ва зача́тїе ꙗ҆́вственнѣ  возвѣща́ющїй, и҆ неизрече́нное ржⷭ҇тво̀ проповѣ́дающїй.  (с. 45) 
Пѣ́снь д҃ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Кто̀ се́й сп҃съ и҆́же и҆з̾ є҆дѡ́ма и҆сходѧ̀,  вѣне́цъ носѧ̀ терно́венъ, ѡ҆червле́ннꙋ ри́зꙋ и҆мы́й, на  дре́вѣ ви́сѧ; і҆и҃левъ є҆́сть се́й ст҃ы́й, во сп҃се́нїе  на́ше и҆ ѡ҆бновле́нїе. 
Ви́дите лю́дїе непокори́вїи, и҆ оу҆стыди́тесѧ:  є҆го́же бо ꙗ҆́кѡ ѕлодѣ́ѧ вы̀ вознестѝ на крⷭ҇тъ оу҆  пїла́та и҆спроси́сте оу҆мовре́днѣ, сме́рти разрꙋши́въ  си́лꙋ, бг҃олѣ́пнѡ воскр҃съ и҆з̾ гро́ба. 
Бг҃оро́диченъ: Дре́во тѧ̀ дв҃о жи́зни вѣ́мы: не бо̀  снѣ́ди пло́дъ смертоно́сный человѣ́кѡмъ и҆з̾ тебѐ  прозѧбѐ, но живота̀ присносꙋ́щнагѡ наслажде́нїе, во  сп҃се́нїе на́съ пою́щихъ тѧ̀. 
И҆́нъ І҆рмо́съ: Же́злъ и҆з̾ ко́рене і҆ессе́ова: 
Кто̀ се́й красе́нъ и҆з̾ є҆дѡ́ма, и҆ сегѡ̀  ѡ҆червле́нїе ри́зное, ѿ вїногра́да восо́рска, красе́нъ  ꙗ҆́кѡ бг҃ъ, ꙗ҆́кѡ человѣ́къ же, кро́вїю пло́ти ри́зꙋ  ѡ҆червле́нꙋ носѧ̀; є҆мꙋ́же пое́мъ вѣ́рнїи: сла́ва  си́лѣ твое́й гдⷭ҇и. 
Хрⷭ҇то́съ бꙋ́дꙋщихъ бла̑гъ ꙗ҆́вльсѧ а҆рхїере́й,  грѣ́хъ на́шъ разори́лъ є҆́сть: и҆ показа́въ стра́ненъ  пꙋ́ть свое́ю кро́вїю, въ лꙋ́чшꙋю и҆ соверше́ннѣйшꙋю  вни́де ски́нїю, прⷣте́ча на́шъ во ст҃а̑ѧ. 
Бг҃оро́диченъ: Є҆́ѵинъ дре́внїй до́лгъ и҆спроси́ла  є҆сѝ всепѣ́таѧ оу҆ и҆́же на́съ ра́ди ꙗ҆́вльшагѡсѧ  но́вагѡ а҆да́ма. соедини́въ бо себѣ̀ чи́стымъ зача́тїемъ  пло́ть оу҆́мнꙋю, ѡ҆дꙋшевле́ннꙋю, и҆з̾ тебѐ произы́де  хрⷭ҇то́съ, є҆ди́нъ во ѻ҆бою̀ гдⷭ҇ь. 
И҆́нъ І҆рмо́съ: Го́рꙋ тѧ̀ бл҃года́тїю: 
Слы́ши чꙋде́съ нб҃о, и҆ внꙋша́й землѐ, ꙗ҆́кѡ дщѝ  пе́рстнагѡ оу҆́бѡ па́дшагѡ а҆да́ма, бг҃ꙋ нарече́на  бы́сть, и҆ (с. 46) своемꙋ̀ содѣ́телю роди́тельница, на  сп҃се́нїе на́ше и҆ ѡ҆бновле́нїе. 
Пое́мъ вели́кое и҆ стра́шное твоѐ та́инство,  преме́рныхъ бо оу҆таи́всѧ чинонача́лїй, на тѧ̀ и҆́же  сы́й сни́де ꙗ҆́кѡ до́ждь на рꙋно̀, всепѣ́таѧ, на  сп҃се́нїе на́съ пою́щихъ тѧ̀. 
Ст҃ы́хъ ст҃а́ѧ бцⷣе всепѣ́таѧ, ча́ѧнїе ꙗ҆зы́кѡвъ,  и҆ сп҃се́нїе вѣ́рныхъ, и҆з̾ тебѐ возсїѧ̀ и҆зба́витель  и҆ жизнода́вецъ, и҆ гдⷭ҇ь: є҆го́же молѝ, сп҃сти́сѧ  рабѡ́мъ твои̑мъ. 
Пѣ́снь є҃ 
І҆рмо́съ: Просвѣти́вый сїѧ́нїемъ прише́ствїѧ твоегѡ̀  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Па́стырѧ ѻ҆вца́мъ вели́каго и҆ гдⷭ҇а, і҆ꙋдє́и  дре́вомъ крⷭ҇тнымъ оу҆мертви́ша: но то́й ꙗ҆́кѡ ѻ҆́вцы,  мє́ртвыѧ во а҆́дѣ погребє́нныѧ, держа́вы сме́ртныѧ  и҆зба́ви. 
Крⷭ҇то́мъ твои́мъ ми́ръ бл҃говѣсти́въ, и҆  проповѣ́давъ плѣ̑ннымъ сп҃се мо́й ѡ҆ставле́нїе,  держа́вꙋ и҆мꙋ́щаго посрами́лъ є҆сѝ хрⷭ҇тѐ на́га,  ѡ҆бнища́вша показа́вый бж҃е́ственнымъ воста́нїемъ  твои́мъ. 
Бг҃оро́диченъ: Проше́нїѧ вѣ́рнѡ просѧ́щихъ,  всепѣ́таѧ, не пре́зри: но прїимѝ, и҆ сїѧ̑ доноша́й сн҃ꙋ  твоемꙋ̀ пречⷭ҇таѧ, бг҃ꙋ є҆ди́номꙋ бл҃годѣ́телю, тебе́  бо предста́тельницꙋ стѧжа́хомъ. 
И҆́нъ І҆рмо́съ: Бг҃ъ сы́й ми́ра: 
Ѽ бога́тство, и҆ глꙋбино̀ премꙋ́дрости бж҃їѧ!  Премꙋ̑дрыѧ ѡ҆б̾е́млѧй гдⷭ҇ь, ѿ си́хъ кова́рства  и҆зба́вилъ є҆́сть на́съ: пострада́въ бо во́лею не́мощїю  плотско́ю, свое́ю крѣ́постїю, животворѧ́й мє́ртвыѧ  воскр҃си́лъ є҆́сть. 
Бг҃ъ сы́й соединѧ́етсѧ пло́ти на́съ ра́ди: и҆  распина́етсѧ, и҆ оу҆мира́етъ: погреба́етсѧ, и҆ па́ки  воскр҃са́етъ, и҆ восхо́дитъ свѣ́тлѡ съ пло́тїю свое́ю  хрⷭ҇то́съ ко ѻ҆ц҃ꙋ̀: съ не́юже прїи́детъ, и҆ сп҃се́тъ  бл҃гоче́стнѡ томꙋ̀ слꙋжа́щыѧ. (с. 47) 
Бг҃оро́диченъ: Ст҃ы́хъ ст҃а́ѧ дв҃о чⷭ҇таѧ, ст҃ы́хъ  ст҃а́го родила̀ є҆сѝ, всѣ́хъ ѡ҆свѧща́ющаго хрⷭ҇та̀  и҆зба́вителѧ. тѣ́мже тѧ̀ цр҃и́цꙋ, и҆ влⷣчцꙋ всѣ́хъ  ꙗ҆́кѡ мт҃рь зижди́телѧ тва́рей проповѣ́дꙋемъ. 
И҆́нъ І҆рмо́съ: Просвѣти́вый сїѧ́нїемъ: 
Веселѧ́тсѧ нбⷭ҇ныѧ си̑лы зрѧ́ще тѧ̀: ра́дꙋютсѧ съ  ни́ми человѣ́кѡвъ собра̑нїѧ: ржⷭ҇тво́мъ бо твои́мъ  совокꙋпи́шасѧ, дв҃о бцⷣе, є҆́же досто́йнѡ сла́вимъ. 
Да дви́жатсѧ всѝ ѧ҆зы́цы человѣ́честїи и҆ мы̑сли,  къ похвалѣ̀ человѣ́ческагѡ вои́стиннꙋ оу҆добре́нїѧ,  дв҃а предстои́тъ ꙗ҆́вѣ сла́вѧщи, вѣ́рою тоѧ̀ пою́щихъ  чꙋдеса̀. 
Сла́витсѧ пѣ́нїе всепремꙋ́дрыхъ и҆ похвала̀, дв҃ѣ  и҆ мт҃ри бж҃їи приноси́маѧ: сла́вы бо бы́сть сїѧ̀ хра́мъ  пребж҃е́ственныѧ, ю҆́же досто́йнѡ сла́вимъ. 
Пѣ́снь ѕ҃ 
І҆рмо́съ: Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ,  сп҃сѝ лю́ди твоѧ̑, бж҃е на́шъ: ты́ бо крѣ́пость  немощствꙋ́ющихъ и҆ и҆справле́нїе. 
Согрѣше́нїемъ первозда́ннагѡ гдⷭ҇и, лю́тѣ  оу҆ѧзви́хомсѧ, ра́ною же и҆сцѣли́хомсѧ твое́ю, є҆́юже  за ны̀ оу҆ѧзви́лсѧ є҆сѝ хрⷭ҇тѐ: ты́ бо крѣ́пость  немощствꙋ́ющихъ и҆ и҆справле́нїе. 
Возве́лъ ны̀ є҆сѝ и҆з̾ а҆́да гдⷭ҇и, ки́та  оу҆би́въ всеѧ́дца, всеси́льне, твое́ю держа́вою  низложи́въ тогѡ̀ си́лꙋ: ты́ бо живо́тъ, и҆ свѣ́тъ  є҆сѝ, и҆ воскрⷭ҇нїе. 
Бг҃оро́диченъ: Веселѧ́тсѧ ѡ҆ тебѣ̀ дв҃о пречⷭ҇таѧ,  ро́да на́шегѡ пра́ѻтцы, є҆де́мъ воспрїе́мше тобо́ю,  є҆го́же престꙋпле́нїемъ погꙋби́ша: ты́ бо чⷭ҇таѧ, и҆  пре́жде ржⷭ҇тва̀, и҆ по ржⷭ҇твѣ̀ є҆сѝ. 
И҆́нъ І҆рмо́съ: И҆з̾ оу҆тро́бы і҆ѡ́нꙋ: 
Оу҆́мъ сы́й безстра́стенъ и҆ невеще́ственъ,  примѣша́етсѧ хрⷭ҇то́съ бг҃ъ человѣ́ческомꙋ оу҆мꙋ̀,  хода́тайствꙋющемꙋ бж҃е́ственнымъ є҆стество́мъ, пло́ти же  дебельство́мъ, и҆ всемꙋ̀ (с. 48) мнѣ̀ непрело́женъ  весьма̀ соедини́сѧ: да сп҃се́нїе всемꙋ̀ мнѣ̀ па́дшемꙋ  пода́стъ распина́емь. 
Па́даетъ прельсти́всѧ а҆да́мъ, и҆ ꙾запѧ́выйсѧ  сокрꙋша́етсѧ꙾꙾запѧ́всѧ а҆да́мъ и҆ сокрꙋша́етсѧ꙾,  наде́ждою ѡ҆бо́лганъ сы́й дре́вле ѡ҆боже́нїѧ: но  востае́тъ соедине́нїемъ сло́ва ѡ҆божа́емь, и҆ стра́стїю  безстра́стїе прїе́млетъ, на прⷭ҇то́лѣ ꙗ҆́кѡ сн҃ъ  сла́витсѧ, сѣдѧ́й со ѻ҆ц҃е́мъ же и҆ дх҃омъ. 
Бг҃оро́диченъ: Нѣ́дръ не ѿстꙋ́пль безнача́льна  роди́телѧ, въ нѣ́дрѣхъ чⷭ҇тыѧ ѻ҆трокови́цы  водворѧ́етсѧ, и҆ быва́етъ, и҆́же пре́жде безма́теренъ,  без̾ ѻ҆ц҃а̀ воплоща́емый, и҆́же пра́вдою црⷭ҇твꙋѧй  бг҃ъ: сегѡ̀ неродосло́венъ стра́шный ро́дъ и҆  неизрече́ненъ. 
И҆́нъ І҆рмо́съ: Ѡ҆бы́де на́съ: 
Предстоѧ́тъ раболѣ́пнѣ ржⷭ҇твꙋ̀ твоемꙋ̀ чи́ни  нбⷭ҇нїи, дивѧ́щесѧ досто́йнѡ твоемꙋ̀ безсѣ́менномꙋ  рождествꙋ̀ приснодв҃о: ты́ бо чⷭ҇таѧ, и҆ пре́жде  ржⷭ҇тва̀, и҆ по ржⷭ҇твѣ̀ є҆сѝ. 
Воплоти́сѧ пре́жде сы́й безпло́тенъ, сло́во и҆з̾  тебѐ пречⷭ҇таѧ, всѧ́чєскаѧ во́лею творѧ́й,  безтѣле́сныхъ вѡ́инства приведы́й ѿ небытїѧ̀ ꙗ҆́кѡ  всеси́ленъ. 
Оу҆мерщвле́нъ бы́сть вра́гъ живоно́снымъ твои́мъ  плодо́мъ бг҃облагода́тнаѧ: и҆ попра́нъ бы́сть а҆́дъ  проѧвле́ннѣ, и҆ и҆̀же во оу҆́захъ свободи́хомсѧ.  тѣ́мже вопїю̀: стра̑сти разрꙋшѝ се́рдца моегѡ̀. 
Конда́къ, гла́съ а҃: Подо́бенъ: Є҆гда̀ прїи́деши: 
Воскрⷭ҇лъ є҆сѝ ꙗ҆́кѡ бг҃ъ и҆з̾ гро́ба во сла́вѣ,  и҆ мі́ръ совоскр҃си́лъ є҆сѝ, и҆ є҆стество̀  человѣ́ческое ꙗ҆́кѡ бг҃а воспѣва́етъ тѧ̀, и҆ сме́рть  и҆счезѐ: а҆да́мъ же ликꙋ́етъ влⷣко, є҆́ѵа ны́нѣ ѿ  оу҆́зъ и҆збавлѧ́ема ра́дꙋетсѧ зовꙋ́щи: ты̀ є҆сѝ, и҆́же  всѣ̑мъ подаѧ̀ хрⷭ҇тѐ воскрⷭ҇нїе. 
І҆́косъ: Воскрⷭ҇шаго тридне́внѡ воспои́мъ ꙗ҆́кѡ бг҃а  всеси́льна, и҆ врата̀ а҆́дѡва сте́ршаго, и҆ ꙗ҆́же ѿ  вѣ́ка и҆з̾ гро́ба воздви́гшаго, мѷроно́сицамъ  ꙗ҆́вльшагосѧ, ꙗ҆́коже благоизво́лилъ є҆́сть, пре́жде  си̑мъ є҆́же ра́дꙋйтесѧ, рекі́й: и҆ (с. 49)  а҆пⷭ҇лѡмъ  ра́дость возвѣща́ѧ, ꙗ҆́кѡ є҆ди́нъ жизнода́вецъ.  тѣ́мже вѣ́рою жєны̀ оу҆ч҃нкѡ́мъ зна́менїѧ побѣ́ды  бл҃говѣствꙋ́ютъ, и҆ а҆́дъ стене́тъ, и҆ сме́рть рыда́етъ:  мі́ръ же весели́тсѧ. и҆ всѝ съ ни́мъ ра́дꙋютсѧ. ты́ бо  по́далъ є҆сѝ хрⷭ҇тѐ всѣ̑мъ воскрⷭ҇нїе. 
Пѣ́снь з҃ 
І҆рмо́съ: Тебѐ оу҆́мнꙋю бцⷣе, пе́щь разсмотрѧ́емъ  вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
Оу҆боѧ́сѧ землѧ̀, сокры́сѧ со́лнце, и҆ поме́рче  свѣ́тъ, раздра́сѧ цр҃ко́внаѧ бж҃е́ственнаѧ завѣ́са,  ка́менїе же разсѣ́десѧ: на крⷭ҇тѣ́ бо ви́ситъ првⷣный,  хва́льный ѻ҆тцє́въ бг҃ъ, и҆ препросла́вленъ. 
Ты̀ бы́въ а҆́ки безпомо́щенъ, и҆ оу҆ѧ́звенъ въ  ме́ртвыхъ во́лею на́съ ра́ди превозноси́мый, всѧ̑  свободи́лъ є҆сѝ, и҆ держа́вною рꙋко́ю совоскр҃си́лъ  є҆сѝ, хва́льный ѻ҆тцє́въ бг҃ъ, и҆ препросла́вленъ. 
Бг҃оро́диченъ: Ра́дꙋйсѧ, и҆сто́чниче присноживы́ѧ  воды̀. ра́дꙋйсѧ, раю̀ пи́щный. ра́дꙋйсѧ, стѣно̀  вѣ́рныхъ. ра́дꙋйсѧ неискꙋсобра́чнаѧ. ра́дꙋйсѧ всемі́рнаѧ  ра́досте, є҆́юже на́мъ возсїѧ̀ хва́льный ѻ҆тцє́въ бг҃ъ  и҆ препросла́вленъ. 
И҆́нъ І҆рмо́съ: Ѻ҆́троцы бл҃гоче́стїю: 
Дре́вле оу҆́бѡ проклѧта̀ бы́сть землѧ̀ а҆́велевою  ѡ҆червлени́вшисѧ кро́вїю, братоꙋбі́йственною рꙋко́ю:  бг҃ото́чною же твое́ю кро́вїю бл҃гослови́сѧ ѡ҆кропле́на,  и҆ взыгра́ющи вопїе́тъ: ѻ҆тцє́въ бж҃е, бл҃гослове́нъ  є҆сѝ. 
Да рыда́ютъ і҆ꙋде́йстїи бг҃опроти́внїи лю́дїе,  де́рзости оу҆бїе́нїѧ хрⷭ҇то́ва: ꙗ҆зы́цы же да  веселѧ́тсѧ, и҆ рꙋка́ми да воспле́щꙋтъ, и҆ вопїю́тъ:  ѻ҆тцє́въ бж҃е бл҃гослове́нъ є҆сѝ. 
Сѐ мѷроно́сицамъ ѡ҆блиста́ѧй, вопїѧ́ше а҆́гг҃лъ:  воскрⷭ҇нїѧ хрⷭ҇то́ва прїиди́те и҆ ви́дите зна́мєнїѧ,  плащани́цꙋ и҆ гро́бъ, и҆ возопі́йте: ѻ҆тцє́въ бж҃е  бл҃гослове́нъ є҆сѝ. (с. 50) 
И҆́нъ І҆рмо́съ: Тебѐ оу҆́мнꙋю: 
Тѧ̀ бцⷣе лѣ́ствицꙋ і҆а́кѡвъ прⷪ҇ро́чески  разꙋмѣва́етъ: тобо́ю бо превозноси́мый на землѝ  ꙗ҆ви́сѧ, и҆ съ человѣ́ки поживѐ, ꙗ҆́кѡ бл҃говолѝ,  хва́льный ѻ҆тцє́въ бг҃ъ и҆ препросла́вленъ. 
Ра́дꙋйсѧ чⷭ҇таѧ, и҆з̾ тебѐ про́йде па́стырь, и҆́же  во а҆да́мовꙋ ко́жꙋ ѡ҆бо́лксѧ вои́стиннꙋ, превозноси́мый,  во всего́ мѧ человѣ́ка, за бл҃гоꙋтро́бїе непости́жное:  хва́льный ѻ҆тцє́въ бг҃ъ и҆ препросла́вленъ. 
Но́вый а҆да́мъ ѿ чи́стыхъ крове́й твои́хъ  превѣ́чный бг҃ъ бы́сть вои́стиннꙋ, є҆го́же ны́нѣ  молѝ, ѡ҆бетша́вшаго мѧ̀ ѡ҆бнови́ти зовꙋ́ща: хва́льный  ѻ҆тцє́въ бг҃ъ и҆ препросла́вленъ. 
Пѣ́снь и҃ 
І҆рмо́съ: Въ пещѝ ѻ҆́троцы і҆и҃левы, ꙗ҆́коже въ  горни́лѣ добро́тою бл҃гоче́стїѧ, чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̑ вѣ́ки. 
И҆́же во́лею всѧ̑ творѧ́й, и҆ претворѧ́ѧй, ѡ҆браща́ѧй  сѣ́нь сме́ртнꙋю въ вѣ́чнꙋю жи́знь, стрⷭ҇тїю твое́ю  сло́ве бж҃їй, тебѐ непреста́ннѡ всѧ̑ дѣла̀ гдⷭ҇нѧ гдⷭ҇а  пои́мъ, и҆ превозно́симъ во всѧ̑ вѣ́ки. 
Ты̀ разори́лъ є҆сѝ сокрꙋше́нїе хрⷭ҇тѐ, и҆  ѻ҆каѧ́нство, во вратѣ́хъ и҆ тверды́нѧхъ а҆́довыхъ,  воскр҃съ и҆з̾ гро́ба тридне́венъ. тебѐ непреста́ннѡ  всѧ̑ дѣла̀ ꙗ҆́кѡ гдⷭ҇а пою́тъ, и҆ превозно́сѧтъ во всѧ̑  вѣ́ки. 
Бг҃оро́диченъ: Ꙗ҆́же без̾ сѣ́мене и҆  преесте́ственнѣ ѿ ѡ҆блиста́нїѧ бж҃е́ственнагѡ ро́ждшꙋю  би́сера многоцѣ́ннаго хрⷭ҇та̀, воспои́мъ глаго́люще:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во всѧ̑ вѣ́ки. 
И҆́нъ І҆рмо́съ: Чꙋ́да преесте́ственнагѡ: 
Прїиди́те лю́дїе, поклони́мсѧ мѣ́стꙋ, на не́мже  стоѧ́стѣ пречⷭ҇тѣи но́зѣ, и҆ на дре́вѣ бж҃е́ственнѣи  хрⷭ҇то́вѣ (с. 51) дла̑ни животворѧ́щїи простро́стѣсѧ,  на сп҃се́нїе всѣ́хъ человѣ́кѡвъ, и҆ гро́бъ живо́тный  ѡ҆бстоѧ́ще, пои́мъ: да бл҃гослови́тъ тва́рь всѧ́каѧ  гдⷭ҇а, и҆ превозно́ситъ во всѧ̑ вѣ́ки. 
Ѡ҆бличи́сѧ бг҃оꙋбі́йцъ і҆ꙋде́ѡвъ пребеззако́нное  ѡ҆клевета́нїе: є҆го́же бо лестца̀ нареко́ша, воста̀  ꙗ҆́кѡ си́ленъ, нарꙋга́всѧ безꙋ́мнымъ печа́темъ. тѣ́мже  ра́дꙋющесѧ воспои́мъ: да бл҃гослови́тъ тва́рь всѧ́каѧ  гдⷭ҇а, и҆ превозно́ситъ во всѧ̑ вѣ́ки. 
Трⷪ҇ченъ: Въ трїе́хъ сщ҃е́нїихъ бг҃осло́вѧще и҆  є҆ди́номъ гдⷭ҇ьствѣ сла́вꙋ серафі́ми пречи́стїи, со  стра́хомъ раболѣ́пнѡ трїѷпоста́сное сла́вѧтъ бж҃ество̀.  съ ни́миже и҆ мы̀ бл҃гоче́ствꙋюще воспои́мъ: да  бл҃гослови́тъ тва́рь всѧ́каѧ гдⷭ҇а, и҆ превозно́ситъ во  всѧ̑ вѣ́ки. 
И҆́нъ І҆рмо́съ: Въ пещѝ ѻ҆́троцы і҆и҃левы: 
Черто́гъ свѣтови́дный, и҆з̾ негѡ́же всѣ́хъ влⷣка,  ꙗ҆́кѡ жени́хъ произы́де хрⷭ҇то́съ, воспои́мъ всѝ  вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те во всѧ̑ вѣ́ки. 
Ра́дꙋйсѧ прⷭ҇то́ле сла́вный бж҃їй, ра́дꙋйсѧ вѣ́рныхъ  стѣно̀, є҆́юже сꙋ́щымъ во тьмѣ̀ возсїѧ̀ свѣ́тъ  хрⷭ҇то́съ, тебѐ бл҃жа́щымъ, и҆ вопїю́щымъ: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Сп҃се́нїю вино́внаго на́мъ гдⷭ҇а ро́ждши, молѝ ѡ҆  всѣ́хъ вопїю́щихъ прилѣ́жнѡ, дв҃о всепѣ́таѧ:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те во всѧ̑ вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: Съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. (с. 52) 
Ѽ ка́кѡ, лю́дїе беззако́ннїи и҆ непокори́вїи,  лꙋка̑ваѧ совѣща́вше, го́рдаго и҆ нечести́ваго  ѡ҆правди́ша: првⷣнаго же на дре́вѣ ѡ҆сꙋди́ша гдⷭ҇а  сла́вы, є҆го́же досто́йнѡ велича́емъ! 
Сп҃се а҆́гнче непоро́чне, и҆́же мі́ра грѣхѝ  взе́мый, тебѐ сла́вимъ воскрⷭ҇шаго тридне́внѡ, со  ѻ҆тце́мъ и҆ бж҃е́ственнымъ твои́мъ дх҃омъ, и҆ гдⷭ҇а  сла́вы: є҆го́же бг҃осло́вѧще, велича́емъ. 
Бг҃оро́диченъ: Сп҃сѝ лю́ди твоѧ̑, гдⷭ҇и, и҆̀хже  стѧжа́лъ є҆сѝ честно́ю твое́ю кро́вїю, цр҃квамъ твои́мъ  подаѧ̀ ми́ръ, чл҃вѣколю́бче, бцⷣы мл҃твами. 
И҆́нъ І҆рмо́съ: Та́инство стра́нное: 
Просла́висѧ неизрече́нною си́лою твое́ю крⷭ҇тъ тво́й,  гдⷭ҇и, немощно́е бо твоѐ па́че си́лы всѣ́мъ ꙗ҆ви́сѧ:  и҆́мже си́льнїи оу҆́бѡ низложе́ни бы́ша на зе́млю, и҆  ни́щїи къ нб҃сѝ возводи́ми быва́ютъ. 
Оу҆мертви́сѧ ме́рзкаѧ на́ша сме́рть, ꙾и҆з̾  ме́ртвыхъ воскрⷭ҇нїемъ: ты́ бо ꙗ҆ви́всѧ сꙋ́щымъ во  а҆́дѣ хрⷭ҇тѐ, живо́тъ дарова́лъ є҆сѝ꙾꙾и҆з̾  ме́ртвыхъ бо воскрⷭ҇нїе ты̀, ꙗ҆ви́всѧ сꙋ́щымъ во а҆́дѣ,  хрⷭ҇тѐ, дарова́лъ є҆сѝ꙾. тѣ́мже тѧ̀ ꙗ҆́кѡ жи́знь и҆  воскрⷭ҇нїе и҆ свѣ́тъ ѵ҆поста́сный пою́ще велича́емъ. 
Трⷪ҇ченъ: Безнача́льное є҆стество̀ и҆  непредѣ́льное, въ трїе́хъ познава́етсѧ є҆ди́нствѣхъ,  бг҃онача́льныхъ ѵ҆поста́сехъ є҆ди́но бж҃ество̀, во  ѻ҆ц҃ѣ̀, и҆ сн҃ѣ, и҆ дх҃ѣ: на не́же бг҃омꙋ́дрїи лю́дїе  оу҆пова́юще, спаса́емсѧ. 
И҆́нъ І҆рмо́съ: Ѡ҆́бразъ чи́стагѡ: 
И҆з̾ ко́рене дв҃дова прозѧбла̀ є҆сѝ прⷪ҇ро́ческагѡ  дв҃о, и҆ бг҃оѻч҃ескагѡ: но и҆ дв҃да ꙗ҆́кѡ вои́стиннꙋ  ты̀ просла́вила є҆сѝ, ꙗ҆́кѡ ро́ждши  прⷪ҇ро́чествованнаго гдⷭ҇а сла́вы: є҆го́же досто́йнѡ  велича́емъ. 
Всѧ́къ похва́льный, пречⷭ҇таѧ, зако́нъ побѣжда́етсѧ  вели́чествомъ сла́вы твоеѧ̀. но ѽ влⷣчце, ѿ ра̑бъ (с.  53) твои́хъ недосто́йныхъ, ѿ любвѐ тебѣ̀ приноси́мое  прїимѝ, бцⷣе, со оу҆се́рдїемъ пѣ́нїе похва́льное. 
Ѽ па́че оу҆ма̀ чꙋде́съ твои́хъ! ты́ бо дв҃о  є҆ди́на па́че сл҃нца, всѣ̑мъ дала̀ є҆сѝ разꙋмѣ́ти  новѣ́йшее чꙋ́до, всечⷭ҇таѧ, твоегѡ̀ ржⷭ҇тва̀  непостижи́магѡ. тѣ́мже тѧ̀ всѝ велича́емъ. 
По катава́сїи є҆ктенїа̀ ма́лаѧ. Та́же, Ст҃ъ гдⷭ҇ь  бг҃ъ на́шъ: три́жды. є҆ѯапостїла́рїй оу҆́треннїй. 
На хвали́техъ стїхи̑ры воскрⷭ҇ны, гла́съ а҃: 
Сті́хъ: Сотвори́ти въ ни́хъ сꙋ́дъ напи́санъ: сла́ва  сїѧ̀ бꙋ́детъ всѣ̑мъ прпⷣбнымъ є҆гѡ̀. 
Пое́мъ твою̀ хрⷭ҇тѐ, сп҃си́тельнꙋю стрⷭ҇ть, и҆  сла́вимъ твоѐ воскрⷭ҇нїе. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Крⷭ҇тъ претерпѣ́вый, и҆ сме́рть оу҆праздни́вый, и҆  воскр҃сы́й и҆з̾ ме́ртвыхъ, оу҆мирѝ на́шꙋ жи́знь гдⷭ҇и,  ꙗ҆́кѡ є҆ди́нъ всеси́ленъ. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
А҆́да плѣни́вый, и҆ человѣ́ка воскр҃си́вый,  воскрⷭ҇нїемъ твои́мъ хрⷭ҇тѐ, сподо́би на́съ чи́стымъ  се́рдцемъ, тебѐ пѣ́ти и҆ сла́вити. 
Сті́хъ: Хвали́те є҆го̀ во гла́сѣ трꙋ́бнѣмъ:  хвали́те є҆го̀ во ѱалти́ри и҆ гꙋ́слехъ. 
Бг҃олѣ́пное твоѐ снисхожде́нїе сла́вѧще, пое́мъ тѧ̀  хрⷭ҇тѐ. роди́лсѧ є҆сѝ ѿ дв҃ы, и҆ не разлꙋче́нъ бы́лъ  є҆сѝ ѿ ѻ҆ц҃а̀, пострада́лъ є҆сѝ ꙗ҆́кѡ чл҃вѣ́къ,  и҆ во́лею претерпѣ́лъ є҆сѝ крⷭ҇тъ, воскрⷭ҇лъ є҆сѝ  ѿ гро́ба, ꙗ҆́кѡ ѿ черто́га произше́дъ да сп҃се́ши  мі́ръ, гдⷭ҇и сла́ва тебѣ̀. 
И҆́ны стїхи̑ры, а҆нато́лїевы, гла́съ то́йже: 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. (с. 54) 
Є҆гда̀ пригвозди́лсѧ є҆сѝ на дре́вѣ крⷭ҇тнѣмъ,  тогда̀ оу҆мертви́сѧ держа́ва вра́жїѧ: тва́рь поколеба́сѧ  стра́хомъ твои́мъ: и҆ а҆́дъ плѣне́нъ бы́сть держа́вою  твое́ю: мє́ртвыѧ ѿ грѡ́бъ воскр҃си́лъ є҆сѝ, и҆  разбо́йникꙋ ра́й ѿве́рзлъ є҆сѝ: хрⷭ҇тѐ бж҃е на́шъ  сла́ва тебѣ̀. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Рыдаю́щѧ со тща́нїемъ гро́ба твоегѡ̀ доше́дшѧ  честны̑ѧ жєны̀, ѡ҆брѣ́тшѧ же гро́бъ ѿве́рстъ, и҆  оу҆вѣ́дѣвшѧ ѿ а҆́гг҃ла но́вое и҆ пресла́вное чꙋ́до,  возвѣсти́ша а҆пⷭ҇лѡмъ: ꙗ҆́кѡ воскр҃се гдⷭ҇ь, да́рꙋѧй  мі́рови ве́лїю млⷭ҇ть. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Стрⷭ҇те́й твои́хъ бж҃е́ствєннымъ ꙗ҆́звамъ  покланѧ́емсѧ хрⷭ҇тѐ бж҃е, и҆ є҆́же въ сїѡ́нѣ влⷣчнемꙋ  сщ҃еннодѣ́йствїю, на коне́цъ вѣкѡ́въ бг҃оѧвле́ннѣ  бы́вшемꙋ: и҆́бо во тьмѣ̀ спѧ́щыѧ, сл҃нце просвѣтѝ  пра́вды, къ невече́рнемꙋ наставлѧ́ѧ сїѧ́нїю: гдⷭ҇и сла́ва  тебѣ̀. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Любомѧте́жный ро́де є҆вре́йскїй внꙋши́те, гдѣ̀  сꙋ́ть, и҆̀же къ пїла́тꙋ прише́дшїи: да рекꙋ́тъ стрегꙋ́щїи  во́ини: гдѣ̀ сꙋ́ть печа̑ти грѡ́бныѧ; гдѣ̀ преложе́нъ  бы́сть погребе́нный; гдѣ̀ про́данъ бы́сть непрода́нный;  ка́кѡ оу҆кра́дено бы́сть сокро́вище; что̀ ѡ҆клеветꙋ́ете  сп҃сово воста́нїе пребеззако́нїи і҆ꙋдє́и; воскр҃се и҆́же  въ ме́ртвыхъ свобо́дь, и҆ подае́тъ мі́рови ве́лїю млⷭ҇ть. 
Сла́ва, стїхи́ра є҆ѵⷢ҇льскаѧ оу҆́треннѧѧ 
И҆ ны́нѣ: Пребл҃гослове́нна є҆сѝ бцⷣе дв҃о,  вопло́щшимъ бо сѧ и҆з̾ тебѐ а҆́дъ плѣни́сѧ, а҆да́мъ  воззва́сѧ, клѧ́тва потреби́сѧ, є҆́ѵа свободи́сѧ, сме́рть  оу҆мертви́сѧ, и҆ мы̀ ѡ҆жи́хомъ, тѣ́мъ воспѣва́юще  вопїе́мъ: бл҃гослове́нъ хрⷭ҇то́съ бг҃ъ бл҃говоли́вый  та́кѡ, сла́ва тебѣ̀. (с. 55) 
Славосло́вїе вели́кое. Та́же, тропа́рь воскрⷭ҇нъ: 
Дне́сь сп҃се́нїе мі́рꙋ бы́сть, пое́мъ воскрⷭ҇шемꙋ  и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо  сме́ртїю сме́рть, побѣ́дꙋ дадѐ на́мъ, и҆ ве́лїю млⷭ҇ть. 
И҆ ѿпꙋ́стъ 
На лїтꙋргі́и и҆з̾ѡбрази́тєльнаѧ, бл҃жє́нна,  гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же разбо́йника введѐ хрⷭ҇то́съ во́нь, помѧни́  мѧ, зовꙋ́ща, є҆гда̀ прїи́деши во црⷭ҇твїи твое́мъ. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Покла́нѧюсѧ стрⷭ҇те́мъ твои̑мъ, славосло́влю и҆  воскр҃се́нїе со а҆да́момъ и҆ разбо́йникомъ, со гла́сомъ  свѣ́тлымъ вопїю́ ти: помѧни́ мѧ гдⷭ҇и, є҆гда̀ прїи́деши  во црⷭ҇твїи твое́мъ. 
Сті́хъ: Бл҃же́ни миротво́рцы, ꙗ҆́кѡ ті́и сн҃ове  бж҃їи нарекꙋ́тсѧ. 
Распѧ́лсѧ є҆сѝ безгрѣ́шне, и҆ во гро́бѣ  положи́лсѧ є҆сѝ во́лею: но воскрⷭ҇лъ є҆сѝ ꙗ҆́кѡ  бг҃ъ, совоздви́гнꙋвый себѣ̀ а҆да́ма, помѧни́ мѧ,  зовꙋ́ща, є҆гда̀ прїи́деши во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Хра́мъ тво́й тѣле́сный тридне́внымъ воскр҃си́вый  погребе́нїемъ, со а҆да́момъ, и҆ и҆̀же ѡ҆ а҆да́ма,  воскр҃си́лъ є҆сѝ хрⷭ҇тѐ бж҃е: помѧнѝ на́съ зовꙋ́щихъ,  є҆гда̀ прїи́деши во црⷭ҇твїи твое́мъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆жденꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Мѷронѡ́сицы прїидо́ша пла́чꙋщѧ, на гро́бъ тво́й  хрⷭ҇тѐ бж҃е, ѕѣлѡ̀ ра́нѡ: и҆ въ бѣ́лыхъ ри́захъ  ѡ҆брѣто́ша а҆́гг҃ла сѣдѧ́ща, что̀ и҆́щете; зовꙋ́ща.  воскр҃се хрⷭ҇то́съ, не рыда́йте про́чее. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. (с. 56) 
А҆пⷭ҇ли твоѝ гдⷭ҇и на го́рꙋ, а҆́може повелѣ́лъ  є҆сѝ и҆̀мъ, прише́дше сп҃се, и҆ тѧ̀ ви́дѣвше  поклони́шасѧ и҆̀хже и҆ посла́лъ є҆сѝ во ꙗ҆зы́ки  оу҆чи́ти и҆ крести́ти ѧ҆̀. 
Сла́ва, трⷪ҇ченъ: Ѻ҆ц҃ꙋ̀ поклони́мсѧ, и҆ сн҃а  славосло́вимъ и҆ прест҃а́го дх҃а вкꙋ́пѣ воспои́мъ,  зовꙋ́ще и҆ глаго́люще: всест҃а́ѧ трⷪ҇це, сп҃сѝ всѣ́хъ  на́съ. 
И҆ ны́нѣ: Мт҃рь твою̀ приво́дѧтъ ти́ въ мл҃твꙋ,  лю́дїе твоѝ хрⷭ҇тѐ: мольба́ми є҆ѧ̀ щедрѡ́ты твоѧ̑  да́ждь на́мъ бл҃гі́й, да тѧ̀ прославлѧ́емъ, и҆з̾ гро́ба  на́мъ возсїѧ́вшаго. 
Прокі́менъ, гла́съ а҃: Бꙋ́ди, гдⷭ҇и, млⷭ҇ть твоѧ̀ на  на́съ, ꙗ҆́коже оу҆пова́хомъ на тѧ̀. 
Сті́хъ: Ра́дꙋйтесѧ првⷣнїи ѡ҆ гдⷭ҇ѣ, пра̑вымъ  подоба́етъ похвала̀. 
А҆ллилꙋ́їа: Бг҃ъ даѧ́й ѿмще́нїе мнѣ̀, и҆  покори́вый лю́ди под̾ мѧ̀. 
Сті́хъ: Велича́ѧй сп҃сє́нїѧ царе́ва, и҆ творѧ́й  млⷭ҇ть хрїстꙋ̀ своемꙋ̀ дв҃дꙋ, и҆ сѣ́мени є҆гѡ̀ до  вѣ́ка. 


(с. 56) 
Въ недѣ́лю ве́чера 
на Гдⷭ҇и воззва́хъ, стїхи̑ры оу҆мили́тельны  влⷣчны. Гла́съ а҃ 
Подо́бенъ: Прехва́льнїи мч҃нцы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Всѧ̑ приве́лъ є҆сѝ твои́мъ сло́вомъ и҆ дх҃омъ,  за бла́гость гдⷭ҇и, та́же сотвори́лъ є҆сѝ слове́сное  мѧ̀ живо́тно, да твоѐ ст҃о́е сла́влю всеси́льное  и҆́мѧ. а҆́зъ же наипа́че стꙋ́дными мои́ми дѣ́лы  всегда̀ безче́ствꙋю: но пощадѝ, молю́сѧ. (с. 57) 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Позна́й твоѐ, ѻ҆каѧ́ннаѧ дꙋшѐ, бж҃е́ственное  бл҃горо́дїе, и҆ ѻ҆те́чество нетлѣ́нное, и҆ тщи́сѧ  всегда̀ бл҃годѣѧ́ньми сїѐ достига́ти: ничто́же ѿ  тлѣ́нныхъ да плѣни́тъ тѧ̀, го́рнїѧ ча́сти є҆сѝ,  тѣ́ло же землѧ̀ и҆ тлѣ́етсѧ, да не побѣди́тъ  хꙋ́ждшее лꙋ́чшїѧ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Грѧдѝ всеѻкаѧ́наѧ дꙋшѐ моѧ̀ ко преблаго́мꙋ,  те́плыми слеза́ми пристꙋпѝ, содѣ̑ѧннаѧ тобо́ю пре́жде  сꙋда̀ твоегѡ̀ всѧ̑ и҆сповѣ́дꙋй, и҆ млⷭ҇тива  созда́телѧ, ѻ҆каѧ́ннаѧ, себѣ̀ содѣ́лай, и҆ проще́нїе  и҆спросѝ, пре́жде да́же двє́ри не заключи́тъ тебѣ̀  гдⷭ҇ь. 
И҆́ны стїхи̑ры, безплѡ́тнымъ, подо́бенъ то́йже: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое  оу҆ негѡ̀ и҆збавле́нїе: и҆ то́й и҆зба́витъ і҆и҃лѧ ѿ  всѣ́хъ беззако́нїй є҆гѡ̀. 
Безпло́тнїи а҆́гг҃ли, бж҃їю прⷭ҇то́лꙋ  предстоѧ́щїи, и҆ ѿѻнꙋ́дными свѣтлостьмѝ  ѡ҆блистава́еми, и҆ свѣтоли́тїи вѣ́чнѡ сїѧ́юще, и҆  свѣ́ти быва́юще вторі́и, хрⷭ҇тꙋ̀ моли́тесѧ, дарова́ти  дꙋша́мъ на́шымъ ми́ръ и҆ ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Безсме́ртнїи а҆́гг҃ли, живо́тъ вои́стиннꙋ  неги́блемый, ѿ пе́рвагѡ прїе́мше живота̀ всебога́тїи,  присносꙋ́щныѧ сла́вы, и҆ ст҃і́и зри́телїе премꙋ́дрости  вѣ́чныѧ бы́сте, свѣ́та и҆сполнѧ́еми, и҆ свѣщы̀  соѡбраща́еми прили́чнѡ показꙋ́еми. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
А҆рха́гг҃ли, а҆́гг҃ли, нача̑ла, прⷭ҇то́ли,  гдⷭ҇ствїѧ, серафі́ми шестокрила́тїи, и҆ многоѻчи́тїи  херꙋві́ми бж҃е́ственнїи, премꙋ́дрости ѻ҆рга́ни: си̑лы,  вла́сти бж҃е́ственнѣйшїи, хрⷭ҇то́ви моли́тесѧ,  дарова́ти дꙋша́мъ на́шымъ ми́ръ и҆ ве́лїю млⷭ҇ть. (с.  58) 
Сла́ва, и҆ ны́нѣ, бг҃оро́диченъ: Мр҃і́е  непоро́чнаѧ, и҆ оу҆ма̀ всѧ́кагѡ превосходѧ́щаѧ,  чⷭ҇тѣ́йшаѧ колесни́це, ѡ҆бдержи́ма мѧ̀ мно́гими  грѣхмѝ и҆ стѣснѧ́ема, къ широтѣ̀ покаѧ́нїѧ напра́ви  мѧ̀ всеси́льнѣйшимъ твои́мъ предста́тельствомъ: и҆́бо  мо́жеши ꙗ҆́кѡ мт҃и всѧ̑ могꙋ́щагѡ. 
Та́же, Свѣ́те ти́хїй: Посе́мъ, прокі́менъ:  Сѐ ны́нѣ бл҃гослови́те гдⷭ҇а всѝ рабѝ гдⷭ҇ни:  Сті́хъ: Стоѧ́щїи въ хра́мѣ гдⷭ҇ни, во дво́рѣхъ  до́мꙋ бг҃а на́шегѡ. Та́же, Сподо́би гдⷭ҇и: И҆  є҆ктенїа̀. 
Та́же, на стїхо́внѣ стїхи̑ры оу҆мили́тєльны.  Гла́съ а҃: 
Ꙗ҆́кѡ пꙋчи́на мно́га прегрѣше́нїй мои́хъ  сп҃се, и҆ лю́тѣ погрꙋжа́юсѧ согрѣше́ньми мои́ми,  да́ждь мѝ рꙋ́кꙋ ꙗ҆́кѡ петро́ви, сп҃си́ мѧ бж҃е, и҆  поми́лꙋй мѧ̀. 
Сті́хъ: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
Ꙗ҆́кѡ въ помышле́нїихъ лꙋка́выхъ и҆ въ  дѣ́лѣхъ ѡ҆сꙋди́хсѧ сп҃се мы́сль мнѣ̀ да́рꙋй  ѡ҆браще́нїѧ бж҃е, да зовꙋ́ ти: сп҃си́ мѧ бл҃годѣ́телю  бл҃гі́й, и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ:  наипа́че напо́лнисѧ дꙋша̀ на́ша поноше́нїѧ гобзꙋ́ющихъ  и҆ оу҆ничиже́нїѧ го́рдыхъ. 
Мл҃твами гдⷭ҇и, всѣ́хъ ст҃ы́хъ и҆ бцⷣы, ми́ръ  тво́й да́ждь на́мъ, и҆ поми́лꙋй на́съ, ꙗ҆́кѡ є҆ди́нъ  ще́дръ. 
Сла́ва, и҆ ны́нѣ, бг҃оро́диченъ: Нбⷭ҇ныхъ  чинѡ́въ ра́дованїе, на землѝ человѣ́кѡвъ крѣ́пкое  предста́тельство, пречⷭ҇таѧ дв҃о, сп҃си́ ны, и҆̀же къ  тебѣ̀ прибѣга́ющыѧ: ꙗ҆́кѡ на тѧ̀ оу҆пова́нїе по  бз҃ѣ бцⷣе, возложи́хомъ. 
Та́же: Ны́нѣ ѿпꙋща́еши: Трист҃о́е: По  Ѻ҆́ч҃е на́шъ: Тропа́рь ст҃о́мꙋ. Сла́ва: и҆ ны́нѣ,  бг҃оро́дичный тропа́рь. Посе́мъ є҆ктенїа̀. И҆  ѿпꙋ́стъ. (с. 59) 
Въ недѣ́лю на повече́рїи, 
глаго́летъ і҆ере́й: Бл҃гослове́нъ бг҃ъ на́шъ:  Мы́ же: А҆ми́нь. Сла́ва тебѣ̀ бж҃е на́шъ,  сла́ва тебѣ̀. Цр҃ю̀ нбⷭ҇ный: И҆ про́чее  ѻ҆бы́чно. 
Та́же: Канѡ́нъ моле́бный прест҃ѣ́й бцⷣѣ, гла́съ  а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца,  бг҃олѣ́пнѡ въ крѣ́пости просла́висѧ: та́ бо  безсме́ртне, ꙗ҆́кѡ всемогꙋ́щаѧ, проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Неизглаго́ланнѡ зачала̀ є҆сѝ бг҃а, и҆ па́че  є҆стества̀ родила̀ є҆сѝ влⷣчце пречⷭ҇таѧ, земны̑ѧ  ѿ прегрѣше́нїй и҆змѣ́ншаго. тѣ́мже молю́ тѧ:  мно́гихъ мѧ̀ прегрѣше́нїй и҆зба́ви. 
Пꙋчи́ною погрꙋжа́емь, бѣда́ми грѣхѡ́въ  неизче́тныхъ, и҆ скорбе́й, но ѡ҆кормле́нїемъ твои́мъ  си́льнымъ, и҆ моли́твою всенепоро́чнаѧ, къ тишинѣ̀  бж҃е́ственнѣй покаѧ́нїѧ напра́ви. 
Сла́ва: Всеѧ̀ моеѧ̀ жи́зни предста́тельнице, ѿ  бѣ́дъ мно́гихъ и҆зба́ви мѧ̀, да бл҃года́рственный  гла́съ воспѣва́ю тѝ бцⷣе чи́стаѧ, и҆ бꙋ́дꙋщїѧ мѧ̀  и҆схитѝ мꙋ́ки. 
И҆ ны́нѣ: Ѡ҆бстоѧ́тєльнаѧ нахождє́нїѧ, и҆  напа́стей бꙋ́рю оу҆толѝ мт҃и всенепоро́чнаѧ,  и҆зба́вителѧ и҆ зижди́телѧ и҆ бг҃а на́шегѡ, бл҃года́ть  сп҃се́нїѧ и҆ ѡ҆чище́нїѧ мѝ подаю́щи. 
Пѣ́снь г҃ 
І҆рмо́съ: Є҆ди́не вѣ́дый человѣ́ческагѡ  сꙋщества̀ не́мощь, и҆ ми́лостивнѡ въ нѐ воѡбра́жьсѧ,  препоѧ́ши мѧ̀ съ высоты̀ си́лою, є҆́же вопи́ти тебѣ̀  ꙾ст҃ы́й: ѡ҆дꙋшевле́нный хра́ме꙾꙾ст҃ъ ѡ҆дꙋшевле́нный  хра́мъ꙾неизрече́нныѧ сла́вы твоеѧ̀, чл҃вѣколю́бче.  (с. 60) 
Видѣ́нїе зра́ка твоегѡ̀ чи́стагѡ, а҆́гг҃лѡмъ  оу҆́бѡ сла́достно, человѣ́кѡмъ же є҆́сть  сп҃си́тельно, дꙋховѡ́мъ же лꙋка́вствїѧ стра́шно: є҆́же  вѣ́рою почита́юще и҆ цѣлꙋ́юще бцⷣе, дꙋ́шꙋ  просвѣща́емъ. 
Кровьмѝ и҆з̾ тебѐ дв҃ческими, пло́ть свою̀  ѡ҆бложѝ содѣ́тель и҆ гдⷭ҇ь: є҆го́же молѝ  всенепоро́чнаѧ, растлѣ́вша мѧ̀ безмѣ́стными  дѣѧ́ньми, оу҆ще́дрити за неизрече́ннꙋю млⷭ҇ть. 
Сла́ва: Жи́зни стѧжа́въ тѧ̀ храни́тельницꙋ, и҆  стѣ́нꙋ неѡбори́мꙋ, и҆ по кончи́нѣ покро́въ тѧ̀  ѡ҆брѣстѝ, и҆ застꙋ́пницꙋ непобѣди́мꙋ, къ бг҃ꙋ  вводѧ́щꙋ, и҆ живо́тъ подаю́щꙋ вѣ́чный, и҆ сла́вꙋ,  пренепоро́чнаѧ. 
И҆ ны́нѣ: Зача́тїе безсѣ́менно чⷭ҇таѧ, и҆  ржⷭ҇тво̀ нетлѣ́нно: бг҃ъ бо бѣ̀ ꙗ҆́вѣ рожде́йсѧ,  человѣ́ческагѡ є҆стества̀ паде́нїе призыва́ѧ. тѣ́мже  бцⷣꙋ тѧ̀ и҆́стиннꙋю и҆ сꙋ́щꙋю воспѣва́емъ. 
Пѣ́снь д҃ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Неꙋдержа́нное стремле́нїе къ ѕлꙋ̀ влече́тъ мѧ̀,  дѣ́йствїемъ врага̀, и҆ ѻ҆бы́чаемъ лꙋка́вымъ: помози́  ми влⷣчце, да не до конца̀ всепа́гꙋбный нападе́тъ на  мѧ̀, сме́ртїю возбранѧ́ѧ мѝ къ покаѧ́нїю. 
Всѐ вре́мѧ живота̀ моегѡ̀ и҆жди́хъ въ блꙋдѣ́хъ  ѕлы́хъ, и҆ ꙗ҆́звахъ лю́тыхъ, и҆ ны́нѣ ведꙋ́тъ  смире́ннꙋю дꙋ́шꙋ мою̀ си́хъ дѣ́латели:  бг҃ороди́тельнице дв҃о помози́ ми. 
Сла́ва: Оу҆слы́ши гла́съ мо́й болѣ́зненный  всенепоро́чнаѧ, и҆́же и҆з̾ глꙋбины̀ дꙋшѝ привноша́ю  стена́ньми, и҆ разрѣше́нїе пода́ждь мѝ долгѡ́въ,  и҆́хже содѣ́ѧхъ ѻ҆каѧ́нный мы́слїю, и҆ нра́вомъ  несмы́сленнымъ. 
И҆ ны́нѣ: Влⷣчце мі́ра бцⷣе, помози́ ми,  прелꙋка́вый вра́гъ поглоща́етъ мѧ̀ ѕѣ́льнѣ лю́тыми  воспомина́нїи и҆ (с. 61) помышле́нїи, ꙗ҆̀же ѿ бг҃а  мѧ̀ разлꙋча́ютъ. не ѡ҆ста́ви оу҆̀бо менѐ, нижѐ  пре́зри. 
Пѣ́снь є҃ 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ  мі́ра концы̀, сердца̀ просвѣтѝ свѣ́томъ твоегѡ̀  бг҃оразꙋ́мїѧ, правосла́внѡ пою́щихъ тѧ̀. 
Сѐ гото́вꙋ ко сп҃се́нїю по́мощь стѧжа́хъ, сегѡ̀  ра́ди тебѣ̀ припа́даю, и҆ зовꙋ̀ со слеза́ми: бцⷣе,  и҆зба́ви мѧ̀ ѿ стрѣ́лъ чꙋжда́гѡ, и҆ бꙋ́дꙋщагѡ  и҆стѧза́нїѧ. 
Ты̀ крѣ́пость моѧ̀, ты̀ похвала̀ и҆ ра́дованїе,  и҆ храни́тельница мѝ є҆сѝ, и҆ застꙋпле́нїе, и҆  прибѣ́жище, и҆ предста́тельница непобѣди́ма,  прест҃а́ѧ бцⷣе дв҃о. тѣ́мже сп҃сѝ раба̀ твоего̀. 
Сла́ва: Ѡ҆скве́рншꙋюсѧ ѻ҆каѧ́ннꙋю мою̀ дꙋ́шꙋ  страстьмѝ, ѡ҆кропле́нїемъ бж҃е́ственныѧ твоеѧ̀ мл҃твы  ѡ҆чи́сти, бцⷣе пречⷭ҇таѧ, подаю́щи сп҃се́нїѧ твоегѡ̀  свѣ́тлꙋю ѻ҆де́ждꙋ. 
И҆ ны́нѣ: Въ жи́зни мое́й тве́рдое мѝ  ѡ҆кормле́нїе є҆сѝ, треволне́нїѧ и҆збавлѧ́ющи мно́гихъ  ѡ҆бстоѧ́нїй, и҆ во и҆схо́дѣ мое́мъ, молю́ тѧ,  предста́ни мѝ сп҃са́ющи, мт҃и хрⷭ҇та̀ бг҃а. 
Пѣ́снь ѕ҃ 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ, сп҃сѝ лю́ди твоѧ̑ бж҃е на́шъ: ты́ бо  крѣ́пость немощствꙋ́ющихъ и҆ и҆справле́нїе. 
Безневѣ́стнаѧ бг҃ороди́тельнице пречⷭ҇таѧ,  рꙋ́кꙋ твою̀ простри́ ми, и҆ и҆схи́ти и҆з̾ глꙋбины̀  ѕѡ́лъ, ꙗ҆̀же безꙋ́мїемъ и҆схода́таихъ мое́й дꙋшѝ  стра́стнѣй преѻкаѧ́нный. 
Воста́ни чⷭ҇таѧ на по́мощь рабꙋ̀ твоемꙋ̀,  и҆мꙋ́щемꙋ наде́ждꙋ свою̀ съ бг҃омъ, къ твоемꙋ̀  застꙋпле́нїю непобѣди́момꙋ: да не вра́гъ возмо́гъ,  во́зметъ и҆ погꙋби́тъ мѧ̀. (с. 62) 
Сла́ва: Болѧ́щихъ цѣли́тельницꙋ, па́дающихъ  воста́нїе, согрѣша́ющихъ ѡ҆чище́нїе, бцⷣе, тебѐ  молю̀, со слеза́ми припа́даю, и҆ зовꙋ́ ти: ꙗ҆́кѡ  сильна̀, сама́ мѧ сп҃сѝ погиба́ющаго. 
И҆ ны́нѣ: Поми́лꙋй чⷭ҇таѧ, смире́ннꙋю мою̀  дꙋ́шꙋ, предварѝ и҆ восхи́ти, и҆з̾е́млющи ю҆̀ ѿ  лꙋка́вагѡ: тщи́тсѧ бо въ про́пасть посла́ти ю҆̀ ѕлы́хъ  ра́ди, ꙗ҆̀же лѣ́ность мно́гаѧ содѣ́ла. 
Та́же, Гдⷭ҇и поми́лꙋй, три́жды. Сла́ва: и҆  ны́нѣ: 
Сѣда́ленъ, гла́съ а҃. Подо́бенъ: Гро́бъ тво́й  сп҃се: 
Мл҃твенницꙋ ко гдⷭ҇ꙋ стѧжа́хомъ тѧ̀ всѝ чⷭ҇таѧ,  и҆ притека́емъ въ цр҃ковь твою̀ ст҃ꙋ́ю, просѧ́ще  по́мощи ѿ тебѐ приснодв҃о: и҆зба́ви оу҆̀бо на́съ  ѿ бѣсо́вскїѧ ѕло́бы и҆ мꙋче́нїѧ, и҆ ѡ҆сꙋжде́нїѧ  стра́шнагѡ, тѧ̀ блажа́щыѧ. 
Пѣ́снь з҃ 
І҆рмо́съ: Тебѐ оу҆́мнꙋю бцⷣе, пе́щь  разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ  трѝ превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆  препросла́вленъ. 
Бж҃е́ственнаѧ ски́нїѧ влⷣцѣ была̀ є҆сѝ,  ꙗ҆́кѡ заче́нши во чре́вѣ, и҆ ро́ждши сего̀ пло́тїю,  є҆ди́на непоро́чнаѧ. тѣ́мже на́съ и҆зба́ви страсте́й,  и҆ болѣ́зней, и҆ скорбе́й, и҆ долгѡ́въ: и҆́бо и҆́маши  крѣ́пость и҆ си́лꙋ мно́гꙋ. 
Оу҆ста́ви чⷭ҇таѧ, болѣ́знь нестерпи́мꙋю,  преѻкаѧ́нныѧ моеѧ̀ дꙋшѝ, ра́дость мѝ и҆́стиннꙋю  влⷣчце подаю́щи, рѣша́щи прегрѣше́нїй мои́хъ  мно́гихъ мꙋ́тнꙋю волнꙋ̀: ты́ бо мѝ є҆сѝ прибѣ́жище  и҆ и҆збавле́нїе. 
Сла́ва: Всѐ на тѧ̀ оу҆пова́нїе положи́хъ  сп҃се́нїѧ моегѡ̀: тѧ́ бо стѧжа́хъ по́мощь, и҆  непобори́мь сто́лпъ, и҆ оу҆твержде́нїе, и҆ тве́рдости  и҆звѣще́нїе, и҆ тобо́ю црⷭ҇тво полꙋчи́ти надѣ́юсѧ  влⷣчце. 
И҆ ны́нѣ: Восто́къ сл҃нца была̀ є҆сѝ сла́вы  влⷣчце чⷭ҇таѧ: тобо́ю бо ꙗ҆вле́йсѧ, всѧ̑ свободѝ  тьмы̀ и҆ невѣ́дѣнїѧ, и҆ (с. 63) смра́дныхъ  прегрѣше́нїй. тѣ́мже вопїю́ ти: внѣ́шнїѧ мѧ̀ тьмы̀  свободѝ. 
Пѣ́снь и҃ 
І҆рмо́съ: Въ пещѝ ѻ҆́троцы і҆и҃лєвы, ꙗ҆́коже  въ горни́лѣ добро́тою бл҃гоче́стїѧ, чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. 
Страсте́й смꙋще́нїе лю́тѣ ѡ҆скорблѧ́етъ дꙋ́шꙋ  мою̀ бцⷣе: тишины́ же и҆ ми́ра ꙗ҆́же вино́вника  чⷭ҇таѧ, и҆ пода́телѧ ро́ждши, въ ми́рнѣ оу҆строе́нїи  соблюда́ющи, ти́хостныѧ мѧ̀ и҆спо́лни ра́дости и҆  весе́лїѧ. 
Сп҃се́нїѧ хода́таица на́мъ ꙗ҆ви́ласѧ є҆сѝ  бцⷣе, ро́ждшаѧ сп҃са и҆ влⷣкꙋ всѧ́ческихъ. тѣ́мже  молю̀ тѧ̀: сп҃се́нїѧ сподо́би смире́ннꙋю мою̀ дꙋ́шꙋ,  пѣсносло́вити тѧ̀ вѣ́рнѡ во всѧ̑ вѣ́ки. 
Сла́ва: Ꙗ҆́же зижди́телѧ всѣ́хъ и҆ бг҃а  неизглаго́ланнѡ заче́нши, сп҃си́ мѧ ѿ тлѝ, и҆  всѧ́кагѡ и҆скꙋше́нїѧ, и҆ дава́й вопи́ти при́снѡ:  бл҃гослови́те всѧ̑ дѣла̀ гдⷭ҇а, по́йте и҆  превозноси́те є҆го̀ во вѣ́ки. 
И҆ ны́нѣ: Всѧ́ческихъ зижди́телѧ и҆ бг҃а  родила̀ є҆сѝ дв҃о, є҆го́же молѝ, дарова́ти  прегрѣше́нїй ѡ҆чище́нїе, и҆ скорбе́й и҆збавле́нїе и҆  напа́стей, и҆ вѣ́чнагѡ ѻ҆гнѧ̀, и҆ ѡ҆сꙋжде́нїѧ,  славосло́вѧщымъ непреста́ннѡ твою̀ сла́вꙋ. 
Пѣ́снь ѳ҃ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ  на на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Мт҃и бж҃їѧ всенепоро́чнаѧ, ми́лостивнꙋю твою̀  оу҆тро́бꙋ мнѣ̀ ѿве́рзи, и҆ ѿ оу҆́стъ мы́сленнагѡ  во́лка и҆зба́ви мѧ̀, и҆́щꙋщагѡ погꙋби́ти и҆ растли́ти  мѧ̀: поми́лꙋй, молю́ тѧ, не возвратѝ менѐ посра́млена  раба̀ твоего̀. 
Всеѧ̀ моеѧ̀ жи́зни бꙋ́ди предста́тельница, и҆  тве́рдое застꙋпле́нїе. и҆ и҆зба́ви мѧ̀ всечⷭ҇таѧ,  мно́гихъ напа́стей (с. 64) и҆ печа́лей, и҆ врагѡ́въ  ѧ҆зыкобо́лїѧ, но и҆ ѻ҆гнѧ̀ вѣ́чнагѡ и҆зба́ви мѧ̀. 
Сла́ва: Є҆ди́на болѧ́щихъ посѣще́нїе: є҆ди́на  па́дшихъ и҆справле́нїе влⷣчце: є҆ди́на къ бг҃ꙋ  рꙋководи́тельница и҆ вхо́дъ: є҆ди́на хода́таица  вѣ́чныхъ бла̑гъ, поми́лꙋй мѧ̀ є҆ди́наго, па́че  всѣ́хъ согрѣши́вшаго. 
И҆ ны́нѣ: Прїимѝ мою̀ сле́знꙋю ны́нѣ мл҃твꙋ,  и҆ пода́ждь мѝ ѡ҆ставле́нїе согрѣше́нїй, и҆ мно́гихъ  ѕлы́хъ, ꙗ҆̀же содѣ́ѧхъ, бцⷣе, всепѣ́таѧ влⷣчце: до  конца́ бо погиба́ю ѿ безмѣ́рнагѡ ѿча́ѧнїѧ. 
Та́же, Досто́йно є҆́сть: и҆ про́чее  ѻ҆бы́чно, и҆ ѿпꙋ́стъ 
Въ понедѣ́льникъ оу҆́тра, 
по а҃-мъ стїхосло́вїи, сѣда́льны оу҆мили́тельны.  Гла́съ а҃: 
Въ беззако́нїихъ зача́тъ є҆́смь а҆́зъ блꙋ́дный,  не смѣ́ю взира́ти на высотꙋ̀ нбⷭ҇нꙋю. но дерза́ѧ на  чл҃вѣколю́бїе твоѐ зовꙋ̀: бж҃е, ѡ҆чи́сти мѧ̀ и҆  сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю  ѡ҆бличи́ши менѐ, нижѐ гнѣ́вомъ твои́мъ нака́жеши  менѐ. 
А҆́ще првⷣникъ є҆два̀ сп҃са́етсѧ, а҆́зъ гдѣ̀  ꙗ҆влю́сѧ грѣ́шный; тѧготы̀ и҆ зно́ѧ дневна́гѡ не  понесо́хъ: но съ нае́мники є҆динонадесѧ́тагѡ часа̀  сопричти́ мѧ бж҃е, и҆ сп҃си́ мѧ. 
Сла́ва, и҆ ны́нѣ, бг҃оро́диченъ: Пречⷭ҇таѧ  бцⷣе, ꙗ҆́же на нб҃сѣ́хъ бл҃гослове́ннаѧ, и҆ на  землѝ славосло́вимаѧ: ра́дꙋйсѧ невѣ́сто  неневѣ́стнаѧ. 
По в҃-мъ стїхосло́вїи сѣда́льны. Гла́съ а҃. 
Подо́бенъ: Гро́бъ тво́й сп҃се: 
Ѡ҆б̾ѧ́тїѧ ѻ҆́ч҃а ѿве́рсти мѝ потщи́сѧ,  блꙋ́днѣ и҆жди́хъ моѐ житїѐ, на бога́тство  неиждива́емое взира́ѧй щедро́тъ (с. 65) твои́хъ сп҃се,  ны́нѣ ѡ҆бнища́вшее моѐ се́рдце не пре́зри. тебѣ́ бо  гдⷭ҇и во оу҆миле́нїи зовꙋ̀: согрѣши́хъ тѝ, сп҃си́  мѧ. 
Сті́хъ: Гдⷭ҇и, да не ꙗ҆́ростїю твое́ю  ѡ҆бличи́ши менѐ, нижѐ гнѣ́вомъ твои́мъ нака́жеши  менѐ. 
Сꙋди́ще твоѐ стра́шно, и҆ сꙋ́дъ пра́веденъ,  дѣла̀ моѧ̑ лю̑та: но ты̀ млⷭ҇тиве, предвари́въ мѧ̀  сп҃сѝ, и҆ мꙋ́ки свободѝ, и҆ и҆зба́ви влⷣко шꙋ́ихъ  ча́сти, и҆ сподо́би ѡ҆деснꙋ́ю тебѐ ста́ти сꙋдїѐ  пра́веднѣйшїй. 
Та́же мч҃нченъ: 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Страда́нїѧ похвало́ю, вѣнцє́въ досто́инствомъ,  сла́внїи стрⷭ҇тоте́рпцы ѡ҆дѣ́ѧшасѧ тобо́ю гдⷭ҇и:  терпѣ́нїемъ бо ра́нъ, беззако́нныхъ побѣди́ша, и҆  си́лою бж҃е́ственною съ нб҃сѐ побѣ́дꙋ прїѧ́ша. тѣ́хъ  мл҃твами и҆ менѐ свободѝ ѿ неви́димагѡ врага̀  сп҃се, и҆ сп҃си́ мѧ. 
Сла́ва, и҆ ны́нѣ, бг҃оро́диченъ: Оу҆пра́ви  чⷭ҇таѧ, ѻ҆каѧ́ннꙋю мою̀ дꙋ́шꙋ, и҆ оу҆ще́дри ю҆̀ ѿ  мно́жества прегрѣше́нїй, во глꙋбинꙋ̀ попо́лзшꙋюсѧ  поги́бели, всенепоро́чнаѧ, и҆ въ ча́съ мѧ̀ стра́шный  сме́ртный ты̀ и҆схитѝ ѡ҆глаго́лꙋющихъ де́мѡнѡвъ, и҆  всѧ́кїѧ мꙋ́ки. 
И҆́ны сѣда́льны, є҆гда̀ стїхосло́витсѧ г҃-ѧ  каѳі́сма. Гла́съ а҃ 
Подо́бенъ: Гро́бъ тво́й сп҃се: 
Безꙋ́мнѡ ѿ тебѐ оу҆дали́всѧ всеще́дре,  блꙋ́днѡ моѐ и҆жди́хъ житїѐ, рабо́таѧй страсте́мъ  безсловє́снымъ всегда̀: но прїими́ мѧ а҆́гг҃лѡвъ  мл҃твами ѻ҆́ч҃е бл҃гоꙋтро́бне, ꙗ҆́коже блꙋ́днагѡ  ѻ҆́трока, и҆ сп҃си́ мѧ. 
Сла́ва, и҆ ны́нѣ, бг҃оро́диченъ:  Невеще́ственныхъ во́инствъ преимꙋ́щаѧ ѻ҆трокови́це,  и҆ чи́ны нбⷭ҇ныѧ превосходѧ́щаѧ є҆ди́на, досто́йнꙋю  похвалꙋ̀ ѿ ни́хъ прїе́млеши всечⷭ҇таѧ: но молѝ сн҃а  твоего̀ со а҆́гг҃лы, є҆́же и҆зба́витисѧ мнѣ̀ ѿ  страсте́й мꙋчи́тельства, є҆ди́номꙋ ѡ҆сꙋжде́нномꙋ. (с.  66) 
Канѡ́нъ оу҆мили́тельный, є҆гѡ́же краестро́чїе:  Прегрѣше́нїй мои́хъ скве́рнꙋ ѡ҆мы́й сло́ве.  Творе́нїе господи́на і҆ѡ́сифа. Гла́съ а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца  бг҃олѣ́пнѡ въ крѣ́пости просла́висѧ: та́ бо  безсме́ртне, ꙗ҆́кѡ всемогꙋ́щаѧ проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Грѣхѡ́въ мои́хъ мно́жество, по мно́жествꙋ  хрⷭ҇тѐ млⷭ҇ти твоеѧ̀, молю́сѧ тѝ, потребѝ, и҆  помышле́нїе ѡ҆браще́нїѧ мѝ да́рꙋй: ꙗ҆́кѡ да твою̀  сла́влю ꙗ҆́же па́че оу҆ма̀ бл҃госты́ню. 
Ꙗ҆ви́лсѧ є҆сѝ за милосе́рдїе щедро́тъ, на  землѝ воплоща́емь человѣ́къ: тѣ́мже па́че человѣ́ка  сло́ве бж҃їй, согрѣши́вша прїими́ мѧ ны́нѣ  покаѧ́нїемъ къ щедро́тамъ твои̑мъ припа́дающаго. 
Та́же мч҃нчны: Оу҆мерщвле́нїе подража́вше,  хрⷭ҇та̀ во́лею пострада́вшагѡ, всехва́льнїи, и҆  сме́рть, стра̑сти претерпѣ́сте многови̑дныѧ и҆  сме́рть, присносла́внїи. тѣ́мже безсме́ртное житїѐ  оу҆лꙋчи́сте, мꙋ́чєницы. 
Мч҃нченъ: Ѻ҆́гнь любвѐ бж҃е́ственныѧ  пресла́внѡ внꙋ́трь носѧ́ще мч҃нцы, ѻ҆гнѧ̀ не  оу҆боѧ́стесѧ: но те́плыми болѣ́зней преспѣ́ѧнїи  многобо́жїѧ вещество̀ всѧ́кое попали́сте. 
Бг҃оро́диченъ: Чи́нове безпло́тныхъ съ на́ми  воспѣва́ютъ тѧ̀ дв҃о всепѣ́таѧ: неѡб̾име́ннаго бо во  чре́вѣ твое́мъ воплоще́нна родила̀ є҆сѝ, пребы́вши  дв҃а ꙗ҆́коже и҆ пре́жде ржⷭ҇тва̀, бг҃оневѣ́сто. 
Дрꙋгі́й канѡ́нъ безплѡ́тнымъ, є҆гѡ́же  краестро́чїе: Пе́рвое а҆́гг҃лѡмъ пѣ́нїе. Творе́нїе  господи́на ѳеофа́на. Гла́съ а҃. 
Пѣ́снь а҃ 
І҆рмо́съ то́йже 
Прⷭ҇то́лꙋ предстоѧ́ще свѣ́тлѡ влⷣчнемꙋ  всест҃і́и а҆́гг҃ли, ѻ҆ц҃ꙋ̀ собезнача́льна, и҆ тогѡ̀  вели́кагѡ совѣ́та а҆́гг҃ла, сло́во мѝ вдохнꙋ́ти ва́съ  пою́щꙋ, моли́тесѧ. [Два́жды.] (с. 67) 
Зерца́ла свѣ́та бг҃онача́льна, и҆ трисо́лнечныѧ  свѣщѝ сїѧ́нїе въ себѣ̀ прїе́млющыѧ, по є҆ли́кꙋ  пости́жнѡ, а҆́гг҃льскїѧ чи́ны пе́рвѣе оу҆мы́сливъ,  оу҆́мъ бж҃е́ственный соста́ви. 
Бг҃оро́диченъ: Оу҆краше́й ꙗ҆́кѡ бг҃ъ  чинонача̑лїѧ вы́шнихъ си́лъ, во оу҆тро́бꙋ  неискꙋсобра́чнꙋю, серафі́мѡвъ вы́шшꙋ, всели́сѧ твою̀  бцⷣе, и҆ пло́ть непремѣ́нна бы́сть. 
Пѣ́снь г҃ 
І҆рмо́съ: Є҆ди́не вѣ́дый человѣ́ческагѡ  сꙋщества̀ не́мощь, и҆ ми́лостивнѡ въ нѐ воѡбра́жсѧ,  препоѧ́ши мѧ̀ съ высоты̀ си́лою, є҆́же вопи́ти тебѣ̀  ꙾ст҃ы́й: ѡ҆дꙋшевле́нный хра́ме꙾꙾ст҃ъ ѡ҆дꙋшевле́нный  хра́мъ꙾ неизрече́нныѧ сла́вы твоеѧ̀ чл҃вѣколю́бче. 
Возни́кни, грѧдѝ, ѽ дꙋшѐ! и҆ возопі́й  созда́телю твоемꙋ̀, та̑йнаѧ твоѧ̑ всѧ̑ вѣ́дꙋщемꙋ, и҆  покаѧ́нїѧ плоды̀ покажѝ: ꙗ҆́кѡ да поми́лꙋетъ тѧ̀  ще́дрый гдⷭ҇ь, и҆ ѻ҆гнѧ̀ вѣ́чнагѡ и҆зба́витъ. 
Ѡ҆чи́сти є҆ди́не бл҃же, ѡ҆чи́сти и҆ сп҃си́ мѧ,  ꙗ҆́кѡ мыта́рь со стра́хомъ зовꙋ́ ти: мно́жествомъ  грѣхѡ́въ влекі́йсѧ, и҆ преклонѧ́емь є҆́смь тѧгото́ю  прегрѣше́нїй, и҆ стꙋда̀ безмѣ́рнагѡ и҆сполнѧ́ѧйсѧ. 
Мч҃нченъ: Мꙋ́дростїю и҆ ра́зꙋмомъ и҆́стиннымъ  мꙋ́чєницы и҆сполнѧ́еми, є҆́ллинскꙋю мꙋ́дрость  ѡ҆бꙋи́ша, мꙋ́дростнꙋю же ѕло́бꙋ погꙋби́ша, и҆ крѣ́пкѡ  пострада́вше, досто́йнѣ воспрїѧ́ша побѣ́ды вѣнцы̀,  ра́дꙋющесѧ. 
Мч҃нченъ: Є҆ди́ницꙋ оу҆́бѡ є҆стество́мъ,  страда́льцы, трⷪ҇цꙋ же ли́цы и҆сповѣ́дающе, пре́лесть  многобо́жнꙋю бж҃е́ственною вѣ́рою потреби́сте, и҆  свѣти́льницы ꙗ҆ви́стесѧ, всѣ́хъ ѡ҆зарѧ́юще сердца̀  лꙋча́ми бл҃года́тными. 
Бг҃оро́диченъ: Ст҃а́ѧ бг҃оневѣ́сто чⷭ҇таѧ, ст҃ѡ  породила̀ є҆сѝ, во ст҃ы́хъ почива́ющаго, сн҃а и҆  сло́ва ѻ҆ц҃ꙋ̀ собезнача́льнагѡ, ѡ҆сщ҃а́ющагѡ ѡ҆  ст҃ѣ́мъ дс҃ѣ, и҆̀же того̀ бл҃гоче́стнѡ ѡ҆сщ҃а́ющыѧ.  (с. 68) 
И҆́нъ І҆рмо́съ то́йже 
Свѣ́тꙋ бг҃одѣ́тельномꙋ серафі́ми  несре́дственнѡ приближа́ющесѧ, и҆ многогꙋ́бѡ и҆́мъ  насыща́еми, первода́тными ꙗ҆́вѣ сїѧ́ньми  перводѣ́льнѡ свѣ́тѧтсѧ, и҆ ꙗ҆́кѡ свѣ́ти вторі́и  быва́ютъ, бж҃ество́мъ ѡ҆божа́еми. [Два́жды.] 
А҆́гг҃льскїѧ свѣ́тлости пѣ́ти оу҆се́рднѡ  жела́юще, ꙗ҆́же тѣ́ми ѿ бг҃а по́мощь подае́мꙋю,  вѣ́рнїи про́симъ оу҆ма̀ чистото́ю, и҆ пречⷭ҇тыми  оу҆сты̀, и҆ да полꙋ́чимъ си́хъ сїѧ́нїе. 
Бг҃оро́диченъ: Оу҆ма̀ пресꙋ́щественнагѡ  ви́дѣти сподоблѧ́еми, ꙗ҆́кѡ лѣ́по, гаврїи́лъ дв҃о  всенепоро́чнаѧ, ра́дованенъ гла́съ принесѐ тебѣ̀,  словесѐ зача́тїе ꙗ҆́вѣ возвѣща́ѧ тѝ, и҆  неизрече́нное ржⷭ҇тво̀ проповѣ́даѧ твоѐ. 
Пѣ́снь д҃ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Комꙋ́ тѧ, дꙋшѐ моѧ̀ ѻ҆каѧ́ннаѧ, оу҆подо́блю,  дѣ́лающꙋю лю̑таѧ, и҆ не творѧ́щꙋю до́брыхъ;  ѡ҆брати́сѧ, возопі́й тебѐ ра́ди ѡ҆бнища́вшемꙋ во́лею:  сердцевѣ́дче, оу҆ще́дри, и҆ сп҃си́ мѧ. 
Ѡ҆предѣли́вый покаѧ́нїе сп҃се ѡ҆браща́ющымсѧ,  є҆́же мѝ пода́ждь бл҃же, пре́жде конца̀ житїю̀ даѧ́  ми оу҆миле́нїе и҆ воздыха́нїе, ꙗ҆́кѡ блꙋдни́цѣ  пе́рвѣе, ѡ҆блобыза́ющей но́зѣ твоѝ влⷣко. 
Мч҃нченъ: Во́дъ дꙋхо́вныхъ и҆спо́лншесѧ мч҃нцы,  воды̀ жи́вы рѣ́ки ꙗ҆ви́шасѧ манове́нїемъ  бж҃е́ственнымъ, и҆ пре́лести и҆зсꙋши́ша мꙋ́тныѧ хрⷭ҇тѐ  пото́ки дх҃омъ, и҆ вѣ́рныхъ мы̑сли напои́ша. 
Мч҃нченъ: Вельмѝ подви́гшесѧ бж҃е́ственнїи  мч҃нцы, ѻ҆гнѧ́ бо и҆ меча̀, и҆ лю́тыхъ всѣ́хъ  претерпѣ́ша томле́нїе. тѣ́хъ моле́ньми сло́ве бж҃їй,  превели́кїѧ и҆зба́ви мꙋ́ки вѣ́чныѧ, вѣ́рою пою́щыѧ  тѧ̀. (с. 69) 
Бг҃оро́диченъ: И҆́же дре́вле и҆з̾ ѻ҆ц҃а̀  нерожде́нна сн҃ъ рожде́йсѧ, ржⷭ҇тво̀ и҆мѣ̀ лѣ́тное,  и҆з̾ тебѐ дв҃о вопло́щьсѧ, лѣ́тнꙋю бра́нь  земноро́дныхъ ѿѧ́ти хотѧ̀ бл҃гоꙋтро́бный, и҆́же дне́й  и҆ лѣ́тъ превы́ше сы́й. 
И҆́нъ І҆рмо́съ то́йже 
Прⷭ҇то́ли пе́рвое и҆сполнѧ́юще оу҆добре́нїе, и҆  херꙋві́ми и҆ серафі́ми, бж҃е́ственными зарѧ́ми,  несре́дственнѡ свѣ́тѧтсѧ, бг҃одѣ́тєльнаѧ  сщ҃еннонача̑лїѧ прїе́млюще, ны́нѣ пою́тъ: сла́ва  си́лѣ твое́й гдⷭ҇и. [Два́жды.] 
Пою́тъ тричи́сленнꙋю є҆ди́ницꙋ бж҃ества̀  трⷪ҇ческими сщ҃е́ннїи непреста́нными гла́сы, ꙗ҆влѧ́юще  серафі́ми пречи́стое бг҃осло́вїѧ та́инство, и҆  правосла́внѣй вѣ́рѣ наꙋча́юще. 
Бг҃оро́диченъ: И҆́же всѧ́кїѧ тва́ри превы́шши  разꙋмѣва́емь, па́че оу҆ма̀ живонача́льнымъ зда́нїемъ,  вои́стиннꙋ на землѝ соверша́ѧ чꙋдеса̀, дѣ́вственными  свѣ́тлостьми, во твоѐ чи́стое чре́во всели́сѧ  пречⷭ҇таѧ. 
Пѣ́снь є҃ 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ  мі́ра концы̀, сердца̀ просвѣтѝ свѣ́томъ твоегѡ̀  бг҃оразꙋ́мїѧ, правосла́внѡ пою́щихъ тѧ̀. 
Впадо́хъ въ тлѣ́нїе страсте́й, и҆ бою́сѧ  твоегѡ̀ пра́веднагѡ сꙋди́ща, пра́ведный гдⷭ҇и. тѣ́мже  молю́сѧ тѝ: оу҆крѣпи́ мѧ твори́ти дѣ̑ланїѧ бл҃га̑ѧ,  ѡ҆правда̑ющаѧ мѧ̀. 
Безвѣ̑стнаѧ и҆ та̑йнаѧ се́рдца моегѡ̀ ты̀  вѣ́си, бж҃е мо́й, и҆ зижди́телю, и҆ гдⷭ҇и, не ѡ҆сꙋдѝ  оу҆̀бо менѐ въ ча́съ сꙋда̀, внегда̀ прїи́деши сꙋди́ти  всѧ́чєскимъ. 
Мч҃нченъ: Ст҃і́и причасти́вшесѧ ѻ҆гню̀,  разжже́нїе показа́хꙋ бж҃е́ственнагѡ своегѡ̀ любле́нїѧ.  тѣ́мже ѡ҆роша́еми, ча́ѧнїемъ бꙋ́дꙋщихъ бг҃оно́снїи  веселѧ́хꙋсѧ. 
Мч҃нченъ: Оу҆крѣплѧ́еми бл҃ги́хъ наде́ждею  мч҃нцы, претерпѣва́хꙋ растерза̑нїѧ оу҆дѡ́въ  терпѣли́вѣйше, и҆ (с. 70) многоко́зненнаго, жи́лами  свои́ми неѡсла́бленнагѡ терпѣ́нїѧ, оу҆дави́ша. 
Бг҃оро́диченъ: Вѣті́йствꙋющаѧ оу҆ста̀ не  возмо́гꙋтъ, ржⷭ҇тва̀ твоегѡ̀ неизрече́нное повѣ́дати  чꙋ́до, бг҃оневѣ́сто: несказа́ннаго бо ражда́еши, и҆ на  ѡ҆б̾ѧ́тїѧхъ но́сиши рꙋко́ю содержа́щаго всѧ́чєскаѧ. 
И҆́нъ І҆рмо́съ то́йже 
Любо́вїю бж҃е́ственною распала́еми,  госпѡ́дьствїѧ, вла̑сти и҆ си̑лы, чи́нове вторі́и,  немо́лчными оу҆сты̀ бг҃онача́льное пѣсносло́вѧтъ  є҆ди́но сꙋщество̀ и҆ си́лꙋ. 
Оу҆правлѧ́ютсѧ а҆рха́гг҃льстїи чи́нове дх҃омъ,  и҆ а҆́гг҃лѡвъ, и҆ нача́лѡвъ, со безчи́сленными  во́инствы: є҆ди́но трїѷпоста́сное просвѣти́тельно  сꙋщество̀ почита́ти свѣ́тлѡ оу҆чи́ми сꙋ́ть. 
Бг҃оро́диченъ: Оу҆краси́ласѧ є҆сѝ па́че  всѧ́кагѡ а҆́гг҃льскагѡ бл҃голѣ́пїѧ, а҆́гг҃лѡвъ бо  творца̀ заче́нши и҆ гдⷭ҇а, бг҃омт҃и пречⷭ҇таѧ,  воплоти́вшагосѧ неизрече́ннѡ ѿ твои́хъ крове́й,  родила̀ є҆сѝ. 
Пѣ́снь ѕ҃ 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ, сп҃сѝ лю́ди твоѧ̑ бж҃е на́шъ: ты́ бо  крѣ́пость немощствꙋ́ющихъ и҆ и҆справле́нїе. 
Сы́й вра́чь хрⷭ҇тѐ, и҆сцѣлѝ стра̑сти се́рдца  моегѡ̀, и҆ ѡ҆мы́й мѧ̀ ѿ всѧ́кїѧ скве́рны, стрꙋѧ́ми  і҆и҃се мо́й оу҆миле́нїѧ, да пою̀ и҆ велича́ю  бл҃гоꙋтро́бїе твоѐ. 
Блꙋдѧ́ща мѧ̀ на пꙋте́хъ поги́бели, и҆ въ ро́въ  согрѣше́нїй впа́дающа мѧ̀ ѡ҆братѝ хрⷭ҇тѐ, и҆ къ  незаблꙋ̑днымъ стезѧ́мъ наведѝ твои́хъ честны́хъ  ѡ҆правда́нїй, ꙗ҆́кѡ да сла́влю тѧ̀. 
Мч҃нченъ: Ка́менїе вои́стиннꙋ многоцѣ́нное,  ка́менїемъ посыпа́еми, не ѿверго́шасѧ ка́мене  жи́зненнагѡ, нижѐ и҆стꙋка́нномꙋ ка́менїю пожро́ша,  сла́внїи и҆ вѣнцено́сцы гдⷭ҇ни мч҃нцы. (с. 71) 
Мч҃нченъ: Ѡ҆бно́вльше дꙋ́шы ра́ломъ вѣ́ры  мч҃нцы, страда́нїѧ кла́съ дх҃омъ бж҃е́ственнымъ  стори́чный возрасти́ша, и҆ пи́щи бл҃же́нныѧ  сподо́бишасѧ. 
Бг҃оро́диченъ: Ѻ҆́гненныхъ слꙋ́гъ ѻ҆́гнь  роди́вши, ꙗ҆ви́ласѧ є҆сѝ всенепоро́чнаѧ си́хъ  превы́ше и҆ тва́ри всѧ́кїѧ перводѣ́льнѣ, пречⷭ҇таѧ  дв҃о преимꙋ́щаѧ, въ жена́хъ бл҃гослове́ннаѧ  бг҃ора́дованнаѧ. 
И҆́нъ І҆рмо́съ то́йже 
Чи́ни безпло́тныхъ гдⷭ҇и, прⷭ҇то́лꙋ предстоѧ́ще  сла́вы твоеѧ̀ чл҃вѣколю́бче, гла́сы а҆́гг҃льскими  непреста́нными тѧ̀ почита́ютъ: ты́ бо крѣ́пость є҆сѝ  тѣ́хъ хрⷭ҇тѐ, и҆ пѣ́нїе. [Два́жды.] 
Лицѐ твоѐ зрѧ́ще а҆́гг҃ли, добро́тꙋ  недомы́слимꙋю, пребж҃е́ственное бл҃голѣ́пїе твоеѧ̀  бж҃е́ственныѧ свѣ́тлости, просвѣща́ютсѧ: ты́ бо  тѣ́хъ и҆ свѣ́тъ є҆сѝ и҆ ра́дованїе. 
Бг҃оро́диченъ: Воплоти́сѧ, и҆́же пре́жде сы́й  безпло́тное сло́во, и҆з̾ тебѐ пречⷭ҇таѧ, всѧ́чєскаѧ  во́лею творѧ́й, и҆ безпло́тныхъ вѡ́инства приведы́й ѿ  небытїѧ̀, ꙗ҆́кѡ всеси́ленъ. 
Пѣ́снь з҃ 
І҆рмо́съ: Тебѐ оу҆́мнꙋю бцⷣе, пе́щь  разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ  трѝ превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆  препросла́вленъ. 
Львы̀ дре́вле данїи́лъ оу҆кротѝ, сожи́тельницꙋ  и҆мѣ́ѧй добродѣ́тель: томꙋ̀ поревнꙋ́й, ѽ дꙋшѐ, и҆  рыка́ющагѡ всегда̀ ꙗ҆́кѡ льва̀, и҆ ѡ҆б̾ѧ́ти хотѧ́ща  тѧ̀, є҆́же къ бг҃ꙋ взира́нїемъ при́снѡ, бездѣ́льна  сотворѝ. 
Премно́жествомъ блꙋда̀, гдⷭ҇и, дꙋ́шꙋ  ѡ҆скверни́хъ лю́тѣ. превосходѧ́щꙋю оу҆́бѡ хрⷭ҇тѐ  и҆мы́й бл҃госты́ню, прїимѝ ꙗ҆́кѡ блꙋ́днаго, и҆ пою́ща  мѧ̀ оу҆ще́дри: препѣ́тый ѻ҆тцє́въ бг҃ъ, и҆  препросла́вленъ. 
Мч҃нченъ: Зако́номъ хрⷭ҇то́вымъ бл҃гомо́щнѡ  оу҆крѣплѧ́еми, беззако́нныхъ совѣ́ты погꙋби́ша,  непобѣди́мїи (с. 72) мч҃нцы, зако́ннѡ же сконча́вшесѧ,  воспѣва́хꙋ: препѣ́тый ѻ҆тцє́въ бг҃ъ бл҃гослове́нъ  є҆сѝ. 
Мч҃нченъ: Бг҃оза́рнїи гдⷭ҇ни мч҃нцы, распала́еми  свѣ́томъ трⷪ҇ческимъ, ꙗ҆́вѣ мꙋче́нїѧ тьмꙋ̀, и҆  пре́лести мглꙋ̀ разрꙋши́сте, пою́ще: препѣ́тый  ѻ҆тцє́въ бг҃ъ, и҆ препросла́вленъ. 
Бг҃оро́диченъ: Зако́ни є҆стества̀ въ тебѣ̀  ѡ҆бновлѧ́ютсѧ: законода́вца бо хрⷭ҇та̀ кромѣ̀ закѡ́нъ  плотски́хъ ражда́еши, всенепоро́чнаѧ, всѣ̑мъ  и҆збавле́нїе законополага́юща пою́щымъ: препѣ́тый  ѻ҆тцє́въ бг҃ъ и҆ препросла́вленъ. 
И҆́нъ І҆рмо́съ то́йже 
Безнача́льный свѣ́тъ ты̀ є҆сѝ влⷣко, ѿ  ѻ҆ц҃а̀ свѣ́та возсїѧ́вый, а҆́гг҃лѡвъ вѡ́инства  свѣ́ты оу҆стро́илъ є҆сѝ, зерца̑ла прїе́млюща,  блиста́нїе твоѐ незаходи́мое: препѣ́тый ѻ҆тцє́въ  бг҃ъ, и҆ препросла́вленъ. 
Ро́дъ человѣ́чь, и҆́же всѣ́хъ гдⷭ҇ь,  приставле́ньми а҆́гг҃льскими ꙗ҆́вѣ сп҃са́еши: сїѧ́ бо  предста́вилъ є҆сѝ всѣ̑мъ вѣ́рꙋющымъ, и҆  правосла́внѡ пою́щымъ тѧ̀, препѣ́тагѡ ѻ҆тцє́въ бг҃а,  и҆ препросла́влена. 
Ѧ҆зы́къ и҆ оу҆́мъ не мо́жетъ, влⷣко, твои́хъ  чꙋде́съ и҆зрещѝ, и҆ дѣ́лъ бл҃голѣ́пное: ты́ бо  просвѣти́лъ є҆сѝ всѧ́кое оу҆добре́нїе нбⷭ҇ныхъ  си́лъ: препѣ́тый ѻ҆тцє́въ бг҃ъ, и҆ препросла́вленъ. 
Бг҃оро́диченъ: И҆з̾ тебѐ, чⷭ҇таѧ, сн҃ъ  воплоти́сѧ, и҆́же пре́жде без̾ мт҃ре и҆з̾ ѻ҆ц҃а̀, и҆  без̾ ѻ҆ц҃а̀ є҆́же по на́мъ, на́съ ра́ди бы́въ.  є҆мꙋ́же ны́нѣ слꙋ́жатъ безпло́тныхъ полкѝ, ꙗ҆́кѡ  хвали́момꙋ ѻ҆тцє́въ бг҃ꙋ, и҆ препросла́вленꙋ. 
Пѣ́снь и҃ 
І҆рмо́съ: Въ пещѝ ѻ҆́троцы і҆и҃лєвы, ꙗ҆́коже  въ горни́лѣ добро́тою бл҃гоче́стїѧ, чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. 
И҆зба́вителю мо́й бл҃гоꙋтро́бне хрⷭ҇тѐ, ны́нѣ  ѡ҆держа́щїѧ мѧ̀ мглы̀ грѣхо́вныѧ, и҆ всѧ́кихъ  и҆скꙋше́нїй и҆зба́ви (с. 73) зовꙋ́ща: бл҃гослови́те  всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во  всѧ̑ вѣ́ки. 
Є҆гда̀ хо́щеши прїитѝ хрⷭ҇тѐ во сла́вѣ,  сꙋди́ти мі́рꙋ, стоѧ́нїю и҆збра́нныхъ твои́хъ сопричтѝ  и҆ менѐ, вопїю́ща и҆ глаго́люща: бл҃гослови́те всѧ̑  дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑  вѣ́ки. 
Мч҃нченъ: Къ землѝ хрⷭ҇то́вѣ ст҃і́и мч҃нцы  преидо́сте: на земли́ бо вельмѝ подви́гшесѧ, нбⷭ҇нꙋю  жи́знь воспрїѧ́сте, пою́ще: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. 
Мч҃нченъ: Совле́кшесѧ тѣ́ла тлѣ́ннагѡ, во  ѻ҆де́ждꙋ безсме́ртїѧ ꙗ҆́кѡ мч҃нцы побѣдоно́снїи  ѡ҆блеко́стесѧ во хрⷭ҇та̀, съ высоты̀ взыва́юще:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те во всѧ̑ вѣ́ки. 
Бг҃оро́диченъ: Сщ҃е́ннїи тѧ̀ гла́си и҆здале́ча  провозвѣсти́ша пречⷭ҇таѧ, бы́ти тебѣ̀ мт҃ри всѧ̑  сотво́ршемꙋ бг҃ꙋ. є҆мꙋ́же пое́мъ: бл҃гослови́те всѧ̑  дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑  вѣ́ки. 
И҆́нъ І҆рмо́съ то́йже 
Просвѣщє́ннаѧ и҆ близосвѣ̑тнаѧ а҆́гг҃лѡвъ  вѡ́инства лꙋча́ми трисо́лнечныѧ красоты̀, вѣ́рнїи  подража́юще воспои́мъ: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̑ вѣ́ки. 
Ꙗ҆́кѡ и҆сто́чникъ всѣ́хъ до́брыхъ,  бг҃онача́льнѣйшаѧ приво́дитъ бж҃е́ственнаѧ си́ла  свѣ́ты вторы̑ѧ, свѣ́тъ пе́рвый прїе́млющѧ и҆  вопїю́щѧ: бл҃гослови́те всѧ̑ дѣла̀ гдⷭ҇нѧ гдⷭ҇а,  по́йте и҆ превозноси́те во всѧ̑ вѣ́ки. 
Оу҆́мъ пе́рвый и҆ содѣ́тель, премі̑рныѧ  оу҆мы̀ а҆́гг҃льскїѧ, пресꙋ́щественнѣ соста́ви себѣ̀,  ꙗ҆́вѣ приближа́ющыѧсѧ, и҆ вопїю́щыѧ: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Бг҃оро́диченъ: Па́че сло́ва и҆з̾ ѻ҆ц҃а̀  рожде́нна пре́жде вѣ̑къ, неизрече́ннѡ воплоще́нна  родила̀ є҆сѝ на́мъ дв҃о (с. 74) всенепоро́чнаѧ.  є҆мꙋ́же вопїе́мъ: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те во всѧ̑ вѣ́ки. 
Пѣ́снь ѳ҃ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ  на на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Ꙗ҆́коже ханане́а зовꙋ́ ти: поми́лꙋй мѧ̀ сло́ве:  дꙋ́шꙋ бо и҆́мамъ де́мѡнскими нанесе́нїи бѣ́дствꙋющꙋю,  и҆ безꙋ́мнѡ беззакѡ́ннаѧ дѣ́лающꙋю, и҆ нечꙋ́вствꙋющꙋю  бж҃е́ственнагѡ твоегѡ̀ стра́ха, долготерпѣли́ве. 
Поста́ви гдⷭ҇и, на ка́мени повелѣ́нїй твои́хъ  дꙋшѝ моеѧ̀ но́зѣ, и҆ безстꙋ́днѡ запѧ́ти мѧ̀ хотѧ́ща,  запнѝ ѕмі́ѧ, и҆ и҆зба́ви мѧ̀ сегѡ̀ ѕлодѣ́йства,  ꙗ҆́кѡ бл҃гъ и҆ многоми́лостивъ. 
Мч҃нченъ: Оу҆жѐ пре́жде мч҃нцы, и҆скꙋше́нїй  во́дꙋ непостоѧ́ннꙋю, и҆ ра́нъ лю́тыхъ бꙋ́рю, ко  приста́нищꙋ ꙗ҆́вѣ достиго́сте го́рнѧгѡ црⷭ҇твїѧ,  бж҃е́ственныѧ тишины̀ наслажда́ющесѧ. 
Мч҃нченъ: Свѣ́та невече́рнѧгѡ мч҃нцы  свѣтови́дни бы́ти сподо́бистесѧ, и҆ въ цр҃кви  перворожде́нныхъ весели́тесѧ, и҆ со а҆́гг҃льскими ли́ки  ра́дꙋетесѧ, съ ни́миже живода́вца ѡ҆ на́съ моли́те. 
Бг҃оро́диченъ: Но́сиши всѧ̑ носѧ́щаго, и҆ дои́ши  всѣ̑мъ пи́щꙋ даю́щаго, ве́лїе и҆ стра́шно є҆́же па́че  оу҆ма̀ твоѐ та́инство, ковче́же чⷭ҇тны́ѧ ст҃ы́ни дв҃о  бцⷣе. тѣ́мже тѧ̀ вѣ́рою оу҆бл҃жа́емъ. 
И҆́нъ І҆рмо́съ то́йже 
Прича́стники неизрече́нныѧ сла́вы твоеѧ̀,  безплѡ́тныѧ оу҆мы̀ сп҃се соста́вилъ є҆сѝ: и҆ ны́нѣ  тѣ́ми твоѧ̑ лю́ди сохранѝ, тебѣ̀ вѣ́рою и҆ любо́вїю  прибѣга́ющыѧ, да тѧ̀ влⷣко непреста́ннѡ велича́емъ. 
Да посыла́еши ми́рнаго а҆́гг҃ла, соблюда́юща  вседержи́телю ста́до твоѐ: ми́ра бо и҆ любвѐ ты̀  вино́венъ, и҆ (с. 75) бг҃омꙋ́дреннꙋю вѣ́рꙋ  соблюда́юща, и҆ всѧ̑ є҆́рєси твое́ю си́лою  разрꙋша́юща. 
Ве́сь сла́дость воспѣва́емый, нбⷭ҇нꙋю  сла́достнꙋю свѣ́тлость насадѝ въ цр҃квахъ твои́хъ  влⷣко, и҆ бл҃гоче́стнѡ да́ждь въ состоѧ́нїе, да тѧ̀  сп҃си́телѧ непреста́ннѡ велича́емъ. 
Бг҃оро́диченъ: Чи́ни а҆́гг҃льстїи пречⷭ҇таѧ,  ны́нѣ немо́лчнѡ твоѐ ржⷭ҇тво̀ почита́ютъ: въ чинꙋ́ бо  стоѧ́тъ взира́юще, весе́лїѧ є҆гѡ̀ насыща́ющесѧ, и҆ тѧ̀  бцⷣꙋ непреста́ннѡ велича́ютъ. 
Та́же: Досто́йно є҆́сть: Є҆ктенїа̀ ма́лаѧ,  и҆ свѣти́ленъ. Та́же ѱалмы̀ ѻ҆бы̑чныѧ. 
На стїхо́внѣ стїхи̑ры оу҆мили́тельны, гла́съ  а҃: 
И҆́нъ тѧ̀ мі́ръ дꙋшѐ ѡ҆жида́етъ, и҆ сꙋдїѧ̀  хо́щетъ твоѧ̑ ѡ҆бличи́ти та̑йнаѧ и҆ лю̑таѧ. не пребꙋ́ди  оу҆̀бо въ здѣ́шнихъ, но предварѝ вопїю́щи сꙋдїѝ:  бж҃е ѡ҆чи́сти мѧ̀, и҆ сп҃си́ мѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ и҆ возвесели́хомсѧ, во всѧ̑  дни̑ на́шѧ возвесели́хомсѧ, за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ: и҆  при́зри на рабы̑ твоѧ̑, и҆ на дѣла̀ твоѧ̑, и҆ наста́ви  сы́ны и҆́хъ. 
Не пренебрезѝ менѐ сп҃се мо́й лѣ́ностїю  грѣхо́вною ѡ҆держи́ма, воздви́гни моѐ помышле́нїе къ  покаѧ́нїю, и҆ твоегѡ̀ вїногра́да дѣ́лателѧ и҆скꙋ́сна  покажи́ мѧ: да́рꙋй мѝ є҆динагѡна́десѧте часа̀ мздꙋ̀,  и҆ ве́лїю млⷭ҇ть. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ  на на́съ, и҆ дѣла̀ рꙋ́къ на́шихъ и҆спра́ви на на́съ,  и҆ дѣ́ло рꙋ́къ на́шихъ и҆спра́ви. 
Мч҃нченъ: Стрⷭ҇тоте́рпцы хрⷭ҇тѡ́вы, прїиди́те  лю́дїе всѝ почти́мъ, пѣ́ньми и҆ пѣ́сньми дꙋхо́вными,  свѣти́льники мі́ра, и҆ проповѣ́дники вѣ́ры,  и҆сто́чникъ приснотекꙋ́щїй, и҆з̾ негѡ́же и҆стека́ютъ  вѣ̑рнымъ и҆сцѣлє́нїѧ: тѣ́хъ моли́твами хрⷭ҇тѐ бж҃е  на́шъ, ми́ръ да́рꙋй мі́рꙋ твоемꙋ̀, и҆ дꙋша́мъ на́шымъ  ве́лїю млⷭ҇ть. (с. 76) 
Сла́ва, и҆ ны́нѣ, бг҃оро́диченъ: Подо́бенъ:  Нбⷭ҇ныхъ чинѡ́въ: 
Ст҃ѣ́йшаѧ ст҃ы́хъ всѣ́хъ си́лъ, чⷭ҇тнѣ́йшаѧ  всеѧ̀ тва́ри бцⷣе влⷣчце мі́ра, сп҃си́ ны сп҃са  ро́ждшаѧ, ѿ прегрѣше́нїй тмори́чныхъ и҆ бѣ́дъ,  ꙗ҆́кѡ бл҃га́ѧ, мл҃твами твои́ми. 
Та́же, Бл҃го є҆́сть: Трист҃о́е. По Ѻ҆́ч҃е  на́шъ: тропа́рь ст҃о́мꙋ, и҆ є҆ктенїа̀, и҆ ѿпꙋ́стъ.  Ча́съ а҃- й, и҆ коне́чный ѿпꙋ́стъ. 
Въ понедѣ́льникъ бл҃жє́нна, гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же введѐ хрⷭ҇то́съ во́нь разбо́йника,  помѧни́ мѧ, гдⷭ҇и, вопїю́ща, є҆гда̀ прїи́деши во  црⷭ҇твїи твое́мъ. 
Бл҃же́ни и҆́згнани пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Оу҆миле́нїй и҆сто́чникъ мѝ да́рꙋй  бл҃гоꙋтро́бїемъ твои́мъ хрⷭ҇тѐ бж҃е, всѧ́кїѧ мѧ̀  скве́рны ѕѡ́лъ безмѣ́рныхъ ѡ҆чища́ющїй, и҆ црⷭ҇твїѧ  твоегѡ̀ бл҃годѣ́телю прича́стника мѧ̀ сотворѝ. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
А҆́гг҃лъ твои́хъ чи́ны въ моле́нїе приво́димъ  тѝ хрⷭ҇тѐ, сп҃сѝ, оу҆ще́дри на́съ тѣ́ми, ꙗ҆́кѡ  пребл҃гъ, всѧ̑ презира́ѧй на̑ша, ꙗ҆̀же въ вѣ́дѣнїи  и҆ не въ вѣ́дѣнїи, прегрѣшє́нїѧ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Крове́й ва́шихъ ст҃і́и тече́ньми,  мы́сленнаго фараѡ́на потопи́сте ꙗ҆́вѣ: ны́нѣ же  и҆сточа́ете чꙋде́съ то́ки, пꙋчи́нꙋ и҆зсꙋша́ющыѧ  недꙋ́гѡвъ. тѣ́мже бл҃жи́ми є҆стѐ. 
Сла́ва: Ѻ҆ц҃ꙋ̀ поклони́мсѧ, и҆ сн҃а  славосло́вимъ, и҆ всест҃а́го дх҃а всѝ вѣ́рнїи  воспои́мъ, зовꙋ́ще и҆ глаго́люще: всест҃а́ѧ трⷪ҇це,  сп҃сѝ всѧ̑ ны̀. 
И҆ ны́нѣ, бг҃оро́диченъ: Ро́ждшаѧ свѣ́тъ  безлѣ́тный, ѡ҆мраче́ннꙋю дꙋ́шꙋ мою̀ при́снѡ де́мѡнѡвъ  прило́ги, свѣтоводѝ пренепоро́чнаѧ, и҆ ѻ҆гнѧ̀  бꙋ́дꙋщагѡ хода́тайствы твои́ми свободѝ. 


(с. 77) 
Въ понедѣ́льникъ ве́чера, 
на Гдⷭ҇и воззва́хъ, стїхи̑ры, гла́съ а҃. 
Подо́бенъ: Прехва́льнїи мч҃нцы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Всѐ житїѐ моѐ сра́мнѡ и҆зжи́хъ, гдⷭ҇и, со  блꙋдни́цами ѻ҆каѧ́нный, ꙗ҆́коже блꙋ́дный оу҆миле́нїемъ  зовꙋ̀: ѻ҆́ч҃е нбⷭ҇ный, согрѣши́хъ, ѡ҆чи́сти и҆ сп҃си́  мѧ, и҆ не ѿри́ни менѐ, самого̀ себѐ ѿ тебѐ  оу҆дали́вшагосѧ, и҆ безпло́дныхъ ра́ди дѣ́лъ ны́нѣ  ѡ҆бнища́вшаго. 
Сті́хъ: И҆́мене ра́ди твоегѡ̀, потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀, въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Ѡ҆бнища́въ бога́тъ сы́й хрⷭ҇тѐ, человѣ́ки  ѡ҆богати́лъ є҆сѝ безсме́ртїемъ и҆ свѣ́тлостїю. тѣ́мже  ѡ҆бнища́вша мѧ̀ сластьмѝ жите́йскими, добродѣ́тельми  ѡ҆богатѝ, и҆ съ ни́щимъ ла́заремъ оу҆чини́ мѧ,  бога́тагѡ мꙋче́нїѧ и҆з̾има́ѧ мѧ̀ и҆ гее́нны предлежа́щїѧ  мѝ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Ѕло́бою ѡ҆богати́хсѧ лю́тѣ, и҆ пи́щꙋ возлюби́хъ,  и҆ въ житїѝ воспрїѧ́хъ блага̑ѧ гдⷭ҇и, и҆ въ гее́ннꙋ  ѡ҆сꙋжде́нъ бы́хъ: гла́днꙋющїй оу҆́мъ мо́й, ꙗ҆́кѡ  ла́зарѧ презрѣ́хъ, пред̾ враты̀ бж҃е́ственныхъ твои́хъ  дѣѧ́нїй пове́рженъ, оу҆ще́дри мѧ̀ гдⷭ҇и. 
И҆́ны стїхи̑ры прⷣте́чи. Подо́бенъ: то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Прⷪ҇ро́че чꙋ́дный, хрⷭ҇то́въ крⷭ҇ти́телю и҆  прⷣте́че, и҆зсо́хшее се́рдце моѐ безмѣ́стїемъ, рѣ́ки  сле́зъ приснотекꙋ́щихъ сотворѝ пролїѧ́ти мл҃твами  твои́ми: и҆ молю́ тѧ, ꙗ҆́кѡ да сп҃са́емь тобо́ю  многоболѣ́зненный, велича́ю тебѐ возвели́чившаго. (с.  78) 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Прⷪ҇ро́че бл҃же́нне, къ тебѣ̀ наде́ждꙋ мою̀ всю̀,  и҆ живо́тъ возлага́ю ча́ѧнїѧ моегѡ̀, и҆́же хрⷭ҇та̀  крⷭ҇ти́въ і҆и҃са, бе́зднꙋ взе́млющаго мі́ра  прегрѣшє́нїѧ. того̀ молѝ і҆ѡа́нне, молю́сѧ тѝ,  се́рдце моѐ ѡ҆чи́стити, и҆ сп҃сти́ мѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Проповѣ́дниче мꙋ́дре бл҃года́ти, и҆́же всѣ̑мъ  ꙗ҆зы́кѡмъ покаѧ́нїе предвозвѣсти́вый, всеѻкаѧ́ннѣй  мое́й и҆ ѡ҆слѣпле́нной дꙋшѝ, бж҃е́ственный прⷣте́че,  пребыва́ти въ покаѧ́нїи бл҃говолѝ, и҆ во́лю гдⷭ҇ню  дѣ́ѧти всегда̀, да вѣ́рою и҆ любо́вїю сла́влю тѧ̀. 
Сла́ва, и҆ ны́нѣ, бг҃оро́диченъ: А҆́гнца, мі́ра  всегѡ̀ взе́млющаго грѣхѝ, є҆го́же превели́кїй  прⷣте́ча всѣ̑мъ проповѣ́да, съ ни́мъ дв҃о молѝ,  ко́злищъ ча́сти ꙗ҆ви́ти мѧ̀ чꙋ́жда въ ча́съ сꙋ́дный, и҆  ѻ҆вца́мъ десны̑мъ є҆гѡ̀ сочта́ти менѐ недосто́йнаго. 
Та́же: Свѣ́те ти́хїй: Прокі́менъ днѐ: И҆  є҆ктенїа̀. Посе́мъ: Сподо́би гдⷭ҇и въ ве́черъ: 
На стїхо́внѣ стїхи̑ры покаѧ́нны. Гла́съ а҃: 
Ꙗ҆́кѡ пꙋчи́на мно́га прегрѣше́нїй мои́хъ сп҃се,  и҆ лю́тѣ погрꙋжа́юсѧ согрѣше́ньми мои́ми, да́ждь мѝ  рꙋ́кꙋ, ꙗ҆́кѡ петро́ви, и҆ сп҃си́ мѧ бж҃е, и҆ поми́лꙋй  мѧ̀. 
Сті́хъ: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ, сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀, та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
Ꙗ҆́кѡ въ помышле́нїихъ лꙋка́выхъ и҆ въ дѣ́лѣхъ  ѡ҆сꙋди́хсѧ сп҃се, мы́сль мнѣ̀ да́рꙋй ѡ҆браще́нїѧ бж҃е,  да зовꙋ́ ти: сп҃си́ мѧ бл҃годѣ́телю бл҃гі́й, и҆ поми́лꙋй  мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. (с. 79) 
Мч҃нченъ: Є҆́же на сꙋди́щи ва́ше и҆сповѣ́данїе  ст҃і́и, де́мѡнѡвъ ѡ҆плева̀ си́лꙋ, и҆ ѿ пре́лести  человѣ́ки свободѝ. тѣ́мже и҆ глава́мъ  оу҆сѣка́ємымъ, взыва́сте: да бꙋ́детъ гдⷭ҇и, же́ртва  дꙋ́шъ на́шихъ бл҃гопрїѧ́тна пред̾ тобо́ю, ꙗ҆́кѡ тебѐ  возлюби́вше, неради́хомъ ѡ҆ вре́меннѣй жи́зни,  человѣколю́бче. 
Сла́ва, и҆ ны́нѣ, бг҃оро́диченъ: Дв҃о всепѣ́таѧ,  ю҆́же въ тебѣ̀ та́йнꙋ мѡѷсе́й прⷪ҇ро́ческима ви́дѣ  ѻ҆чи́ма, кꙋпинꙋ̀ горѧ́щꙋ и҆ неѡпалѧ́емꙋ: бж҃ества́ бо  ѻ҆́гнь оу҆тро́бꙋ твою̀ чⷭ҇таѧ, не ѡ҆палѝ. тѣ́мже  мо́лимъ тѧ̀ ꙗ҆́кѡ мт҃рь бг҃а на́шегѡ, ми́ръ и҆спроси́ти  мі́рови, и҆ ве́лїю млⷭ҇ть. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: Тропа́рь и҆ ѿпꙋ́стъ. 
Въ понедѣ́льникъ на повече́рїи,, 
канѡ́нъ прест҃ѣ́й бцⷣѣ. Гла́съ а҃. 
Пѣ́снь а҃ 
І҆рмо́съ: Пѣ́снь побѣ́днꙋю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Свѧще́нїе пречⷭ҇тое ра́дꙋйсѧ дв҃о, а҆́гг҃лѡвъ  оу҆краше́нїе, и҆ прїѧ́телище дх҃а, невѣ́сто непоро́чнаѧ  ѻ҆ц҃а̀ безнача́льна, и҆ мт҃и сло́ва бж҃їѧ. 
Цр҃и́ца є҆сѝ, ꙗ҆́кѡ цр҃е́ва дщѝ, прозѧ́бши  бцⷣе влⷣчце, и҆ цр҃ѧ̀ бг҃а ро́ждши пло́тїю, и҆ съ ни́мъ  црⷭ҇твꙋеши. 
Сла́ва: Пое́тъ ржⷭ҇тво̀ твоѐ дв҃дъ пѣве́цъ,  превоспѣва́етъ же и҆са́їа оу҆тро́бꙋ твою̀ пречⷭ҇тꙋю,  мр҃і́е всечⷭ҇таѧ, хрⷭ҇тїа́нстїи же лю́дїе сла́вѧтъ  ржⷭ҇тво̀ твоѐ. 
И҆ ны́нѣ: Проповѣ́дꙋетъ цр҃ковь ржⷭ҇тво̀ твоѐ  дв҃о бг҃оневѣ́сто, правосла́вными оу҆че́нїи, и҆ вещьмѝ  бж҃е́ственными, ѡ҆бразѡ́мъ бо воплоще́нїѧ сн҃а твоегѡ̀  покланѧ́етсѧ. (с. 80) 
Пѣ́снь г҃ 
І҆рмо́съ: Ка́мень, є҆гѡ́же небрего́ша зи́ждꙋщїи,  се́й бы́сть во главꙋ̀ оу҆́гла: то́й є҆́сть ка́мень, на  не́мже оу҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ  и҆скꙋпѝ. 
Сла́вꙋ дв҃ства и҆мꙋ́щи, ѡ҆блекла́сѧ є҆сѝ  бл҃года́тїю дх҃а ст҃а́гѡ, пречⷭ҇таѧ мр҃і́е, ꙗ҆́вльшисѧ  бцⷣа, но́вое та́инство и҆ сокрове́нное: ка́кѡ бо бг҃а  пло́тїю ро́ждши дѣ́вствꙋеши; 
Дѣ́ло, є҆́же содѣ́лалъ є҆сѝ гдⷭ҇и, кто̀  ска́жетъ; ю҆́же бо проклѧ́тъ въ печа́лехъ роди́ти ча̑да,  сн҃ъ показа́лсѧ є҆сѝ сеѧ̀, и҆ ра́дꙋетсѧ же́нское  па́дшее є҆стество̀ ѡ҆ тебѣ̀ бз҃ѣ бцⷣы ра́ди. 
Сла́ва: Бꙋ́рѧ прегрѣше́нїй рѣши́тсѧ мі́рꙋ,  тобо́ю пречⷭ҇таѧ мр҃і́е бцⷣе є҆ди́на. тѣ́мъ тѧ̀,  ꙗ҆́кѡ приста́нище сп҃се́нїѧ и҆мꙋ́ще, восхвалѧ́емъ  вѣ́рнїи, пою́ще вели̑чїѧ твоѧ̑. 
И҆ ны́нѣ: Воспѣ́тъ дв҃ствꙋ прⷪ҇ро́ки дре́вле,  роди́ти тѧ̀ безлѣ́тнаго въ лѣ̑та, и҆ па́че сло́ва  сло́во, є҆ди́наго ѿ трⷪ҇цы хрⷭ҇та̀ бг҃а на́шего:  є҆го́же цр҃ковь мт҃и чⷭ҇таѧ, почита́етъ ѡ҆́бразы. 
Пѣ́снь д҃ 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме,  словесѐ воплоще́нїе, проповѣ́далъ є҆сѝ вопїѧ̀:  внегда̀ прибли́житисѧ лѣ́тѡмъ, позна́ешисѧ, внегда̀  прїитѝ вре́мени, пока́жешисѧ, сла́ва си́лѣ твое́й  гдⷭ҇и. 
Седмосвѣ́тлое зерца́ло бж҃е́ственныхъ прⷪ҇рѡ́къ  многоѡбра́знѡ пое́тъ ѡ҆бразова̑нїѧ твоѧ̑: мы́ же дѣ́ломъ  зна́мєнїѧ и҆схо́да твоегѡ̀ воспрїе́мше, бцⷣꙋ тѧ̀  вои́стиннꙋ, вещьмѝ ви́дѧщи вѣ́рꙋемъ. 
Бж҃їю тѧ̀ досто́йнѡ мт҃рь, вои́стиннꙋ дв҃о  чи́стаѧ, чтꙋ́ще сла́вимъ мы̀, сво́йственный приносѧ́ще  гла́съ тебѣ̀, въ зако́нѣ и҆ прⷪ҇ро́цѣхъ  проповѣ́даннѣй: ра́дꙋйсѧ ѡ҆бра́дованнаѧ, гдⷭ҇ь съ  тобо́ю. (с. 81) 
Сла́ва: Сѐ бж҃е́ственнаѧ гора̀, ю҆́же ви́дѣ  а҆ввакꙋ́мъ, добродѣ́телей сѣ́нь сꙋ́щи ꙗ҆́вѣ, бцⷣа  просїѧ̀ въ мі́рѣ, є҆́юже дре́вле ѿстꙋ́пльшїи  престꙋпле́нїемъ, а҆́бїе бг҃ꙋ прибли́жихомсѧ. 
И҆ ны́нѣ: Бл҃же́нъ ѧ҆зы́къ, препѣ́таѧ чи́стаѧ,  и҆́же честѝ сподо́бисѧ ржⷭ҇тво̀ твоѐ вѣ́рнѡ,  правосла́вїемъ и҆ оу҆че́нїемъ и҆ дѣ́лы, и҆́стиннѣ  ꙗ҆влѧ́ѧ всѧ̑ ѡ҆́бразы воплоще́нїѧ сн҃а твоегѡ̀. 
Пѣ́снь є҃ 
І҆рмо́съ: Ѿ но́щи оу҆́тренююще, воспѣва́емъ  тѧ̀ хрⷭ҇тѐ бж҃е, ѡ҆бнища́вшаго на́съ ра́ди, и҆ крⷭ҇тъ,  и҆ сме́рть пло́тїю претерпѣ́вшаго. 
Сокрове́ннѡ та́йнѣ ꙗ҆влѧ́ше тѧ̀ кꙋпинꙋ̀  мѡѷсе́й, неѡпали́мꙋю бцⷣе влⷣчце: веще́ствєннаѧ бо  твоѧ̑ ложесна̀ не ѡ҆пали́шасѧ бж҃ество́мъ. 
Словесѐ бж҃їѧ тѧ̀ мт҃рь воспѣва́юще, бцⷣе  чи́стаѧ, слове́сное прино́симъ цвѣтꙋ́щее дарова́нїе  тебѣ̀, ѡ҆ не́мже ра́доватисѧ вѣ́рꙋемъ. 
Сла́ва: Ѿ скве́рныхъ оу҆сте́нъ не ѿвратѝ  похвале́нїѧ, бцⷣе пречⷭ҇таѧ: нѣ́сть бо на землѝ, и҆́же  тѧ̀ по достоѧ́нїю воспѣ́ти дерза́етъ. 
И҆ ны́нѣ: Є҆ди́нъ є҆́сть во двою̀ сꙋщєствꙋ̀,  и҆́же ѿ дв҃ы рожде́йсѧ, ꙗ҆́кѡ бг҃ъ неви́димый, и҆  ꙗ҆́кѡ чл҃вѣ́къ, во́лею на́съ ра́ди оу҆подо́бивыйсѧ  человѣ́кѡмъ. 
Пѣ́снь ѕ҃ 
І҆рмо́съ: Прⷪ҇ро́ка і҆ѡ́нꙋ подража́ѧ вопїю̀:  живо́тъ мо́й бл҃же свободѝ и҆з̾ тлѝ, и҆ сп҃си́ мѧ  сп҃се мі́ра, зовꙋ́ща: сла́ва тебѣ̀. 
Мы́сленный тѧ̀ свѣ́щникъ дв҃о, и҆ седмосїѧ́нный  зри́тъ прⷪ҇ро́къ, показꙋ́ѧ ꙗ҆́вѣ дх҃а дѣ̑йствїѧ,  блеща́щасѧ въ тебѣ̀. 
Дре́во ты̀ ꙗ҆ви́ласѧ є҆сѝ дв҃о живоно́сное  вои́стиннꙋ, плодо́мъ твои́мъ льсти́ваго ѕмі́ѧ  оу҆мори́вшее, человѣ́кѡмъ же живо́тъ ро́ждши хрⷭ҇та̀  бг҃а. (с. 82) 
Сла́ва: Не красна̀ похвала̀ ѿ скве́рныхъ  оу҆сте́нъ тебѣ̀ прино́ситсѧ, мт҃и бг҃а на́шегѡ чи́стаѧ:  но ви́ждь дꙋшѝ моеѧ̀ жела́нїе, и҆ сїѐ прїимѝ. 
И҆ ны́нѣ: Шата́ютсѧ беззако́ннїи въ молвѣ̀  го́рькагѡ невѣ́рїѧ: є҆гда̀ то́кмѡ ви́дѧтъ  правосла́вныхъ собо́ры, лобыза́ющихъ тво́й дв҃о ѡ҆́бразъ. 
Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ а҃. Подо́бенъ: Гро́бъ тво́й: 
Ѡ҆кормѝ чи́стаѧ, ѻ҆каѧ́ннꙋю мою̀ жи́знь, и҆  оу҆ще́дри всенепоро́чнаѧ, дꙋ́шꙋ, попо́лзшꙋюсѧ мно́гими  прегрѣше́нїи во глꙋбинꙋ̀ поги́бели, и҆ въ ча́съ мѧ̀  сме́ртный свободѝ клеве́щꙋщихъ бѣсѡ́въ, и҆ стра́шнагѡ  ѿвѣ́та. 
Пѣ́снь з҃ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀  трїѐ, ꙗ҆́кѡ є҆ди́нѣми оу҆сты̀ поѧ́хꙋ и҆  благословлѧ́хꙋ, глаго́люще: бл҃гослове́нъ бг҃ъ ѻ҆тє́цъ  на́шихъ. 
Преꙋкраше́нна ꙗ҆ви́сѧ добродѣ́тельми  бг҃оневѣ́сто, сла́вою и҆ че́стїю дв҃ства: краснѣ́йша бо  бл҃голѣ́пїемъ добро́та твоѧ̀ вои́стиннꙋ, рачи́тель гдⷭ҇ь  тебѐ приведѐ мт҃рь бж҃е́ственнꙋю себѣ̀. 
Же́злъ чⷭ҇таѧ, пра́вости ꙗ҆́вѣ была̀ є҆сѝ,  же́злъ црⷭ҇твїѧ пречⷭ҇тнѣ́йшїй. тѣ́мже пло́дъ бж҃їѧ  словесѐ прозѧбла̀ є҆сѝ, є҆́же и҆ чꙋ́до и҆здале́ча  а҆арѡ́новъ ꙗ҆́вѣ же́злъ проѡбразѝ. 
Сла́ва: Тѣле́сными страстьмѝ мно́гими  ѡ҆скверни́въ тѣ́ло же и҆ сло́во и҆ дꙋ́шꙋ, ка́кѡ твою̀  чⷭ҇таѧ, добродѣ́телей воспою̀ красотꙋ̀; недоꙋмѣ́ю и҆  оу҆страша́юсѧ: но сама̀ мнѣ̀ бꙋ́ди твои́ми мл҃твами  по́мощь. 
И҆ ны́нѣ: Твоегѡ̀ хрⷭ҇тѐ воплоще́нїѧ чтꙋ̀  соедине́нїе, и҆ сегѡ̀ ѡ҆́бразꙋ покланѧ́юсѧ бг҃олѣ́пнѡ,  ꙗ҆́кѡ бг҃ъ сы́й предвѣ́чный, ѿ дв҃ы бы́сть человѣ́къ  непремѣ́ненъ, са́мъ во ѻ҆бою̀ соверше́нъ. (с. 83) 
Пѣ́снь и҃ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. 
Бж҃е́ственное сщ҃е́нїе, да воспое́тсѧ бж҃їе,  и҆́мже и҆зба́висѧ мі́ръ ѿ тлѝ. воста́ните всѝ па́дшїи  и҆ногда̀: мр҃і́а бо родѝ хрⷭ҇та̀ сп҃се́нїе. 
Пое́мъ тѧ̀ пречⷭ҇таѧ, и҆ мт҃и бж҃їѧ: и҆ кто̀ не  сла́витъ тѧ̀ вои́стиннꙋ бл҃гꙋ́ю, сꙋ́щꙋю наде́ждꙋ дꙋ́шъ  на́шихъ; тѣ́мже прест҃а́ѧ, мольбꙋ̀ мою̀ прїимѝ. 
Сла́ва: Оу҆ѧсни́тесѧ дне́сь пѣ́сньми вѣ́рнїи:  просла́вите а҆́гг҃ли, и҆ человѣ́цы вкꙋ́пѣ, ꙗ҆́кѡ  дїа́волъ па́даетъ и҆ ѿча́ѧнїе: мр҃і́а бо родѝ на́мъ  наде́ждꙋ сп҃се́нїѧ. 
И҆ ны́нѣ: Не ѡ҆писꙋ́йте бж҃ества̀, не лжи́те  слѣпі́и: про́стѣ бо неви́димо и҆ незри́тельно є҆́сть:  пло́ти же ѡ҆́бразъ воѡбразꙋ́ѧ, покланѧ́юсѧ, и҆ вѣ́рою  сла́влю ро́ждшꙋю гдⷭ҇а дв҃ꙋ. 
Пѣ́снь ѳ҃ 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ человѣ́къ, безнача́льный,  велича́емъ всѝ ꙗ҆́кѡ мт҃рь бг҃а на́шегѡ чи́стꙋю. 
Ра́дꙋйсѧ мр҃і́е, вели́кое всеѧ̀ тва́ри чꙋ́до.  ра́дꙋйсѧ дщѝ оу҆́бѡ дв҃дова, гдⷭ҇нѧ же мт҃и. ра́дꙋйсѧ  пѣ́нїе гаврїи́лово. ра́дꙋйсѧ прибѣ́жище и҆  оу҆твержде́нїе, и҆ по́мощь всѣ̑мъ прест҃а́ѧ, сꙋ́щымъ на  землѝ грѣ́шникѡмъ. 
Пое́тъ дх҃омъ бж҃е́ственнымъ, и҆ воспѣва́етъ  бл҃года́рственнꙋю пѣ́снь, і҆ѡакі́мъ чꙋ́дный, и҆  бж҃е́ственнаѧ а҆́нна, ꙗ҆́кѡ ви́дѧше на землѝ мт҃рь  созда́телѧ, ю҆́же роди́ша дще́рь мр҃і́ю: є҆ѧ́же мл҃твами  всѣ́хъ сп҃сѝ на́съ ꙗ҆́кѡ бг҃ъ. (с. 84) 
Сла́ва: Ѽ прест҃а́ѧ дв҃о мт҃и бг҃а вы́шнѧгѡ!  твоѐ ржⷭ҇тво̀ на землѝ сп҃се́нїе ꙗ҆ви́сѧ грѣ̑шнымъ и҆  смирє́ннымъ: ѡ҆ тебѣ́ бо спасо́хомсѧ вѣ́ровавше, но  сп҃са́еши мѧ̀ и҆ ны́нѣ, и҆ во всѧ̑ вѣ́ки жи́знєнныѧ. 
И҆ ны́нѣ: Воплоще́нна сло́ва, но непрело́жна  вѣ́мъ. тѣ́мже воспѣва́ю є҆го̀ вѣ́рнѡ, во двою̀  оу҆́бѡ сꙋщєствꙋ̀, ѵ҆поста́си же є҆ди́нѣй: є҆го́же  вои́стиннꙋ ꙗ҆́кѡ бг҃а и҆ чл҃вѣ́ка проповѣ́даѧ, пѣ́снь  соверша́ю. 
Та́же, Досто́йно є҆́сть: И҆ покло́нъ.  Трист҃о́е. и҆ про́чее ѻ҆бы́чно: и҆ ѿпꙋ́стъ. 
Во вто́рникъ оу҆́тра по є҆ѯаѱалмѣ́хъ, 
на Бг҃ъ гдⷭ҇ь, тропа́рь ст҃о́мꙋ, а҆́ще и҆́мать.  Сла́ва, и҆ ны́нѣ, бг҃оро́диченъ, по гла́сꙋ тропарѧ̀.  А҆́ще ли нѝ, глаго́лемъ тропа́рь днѐ. Сла́ва, и҆  ны́нѣ, бг҃оро́диченъ є҆гѡ̀. 
По а҃-мъ стїхосло́вїи сѣда́льны покаѧ́нны. Гла́съ  а҃: 
Въ беззако́нїихъ зача́тъ є҆́смь а҆́зъ блꙋ́дный,  не смѣ́ю взира́ти на высотꙋ̀ нбⷭ҇нꙋю. но надѣ́ѧсѧ на  человѣколю́бїе твоѐ зовꙋ̀: бж҃е, ѡ҆чи́сти мѧ̀  грѣ́шнаго, и҆ сп҃си́ мѧ. 
Сті́хъ: Гдⷭ҇и да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
А҆́ще пра́ведникъ є҆два̀ сп҃са́етсѧ, а҆́зъ же  грѣ́шный гдѣ̀ ꙗ҆влю́сѧ, тѧготы̀ и҆ ва́ра дневна́гѡ не  поне́сшїй; но съ нае́мники є҆динонадесѧ́тагѡ часа̀  сопричти́ мѧ бж҃е, и҆ сп҃си́ мѧ. 
Сла́ва, и҆ ны́нѣ, бг҃оро́диченъ: Без̾ мт҃ре на  нб҃сѝ, па́че смы́сла и҆ слы́шанїѧ, на землѝ без̾  ѻ҆ц҃а̀ родила̀ є҆сѝ. того̀ бцⷣе молѝ, сп҃сти́сѧ  дꙋша́мъ на́шымъ. 
По в҃-мъ стїхосло́вїи, сѣда́ленъ. Гла́съ а҃: 
Ѡ҆б̾ѧ́тїѧ ѻ҆́ч҃а ѿве́рсти мѝ потщи́сѧ,  блꙋ́днѡ моѐ и҆жди́хъ житїѐ, на бога́тство неиждива́емое  взира́ѧ (с. 85) щедро́тъ твои́хъ сп҃се. ны́нѣ  ѡ҆бнища́вшее моѐ да не пре́зриши се́рдце, тебѣ́ бо  гдⷭ҇и, оу҆миле́нїемъ зовꙋ̀: согрѣши́хъ, ѻ҆́ч҃е, на  нб҃о и҆ пред̾ тобо́ю, сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Бога́тство і҆́ѡвлево зрѧ̀ добродѣ́телей,  подкопа́ти и҆ оу҆кра́сти ко́зньствоваше, и҆́же  пра́ведныхъ вра́гъ, и҆ разорѝ сто́лпъ тѣле́сный,  сокро́вища же не оу҆кра́де дх҃о́внагѡ, ѡ҆брѣ́те бо  воѡрꙋже́нꙋ непоро́чнагѡ дꙋ́шꙋ: мене́ же и҆ ѡ҆бнажи́въ  плѣнѝ. предвари́въ оу҆́бѡ пре́жде конца̀, и҆зба́ви мѧ̀  ѿ льсти́вагѡ сп҃се, и҆ сп҃си́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ꙗ҆́кѡ до́брїи во́ини, є҆диномꙋ́дреннѡ  вѣ́ровавше, преще́нїѧ мꙋчи́телей не оу҆боѧ́стесѧ  ст҃і́и. прїидо́сте оу҆се́рднѡ ко хрⷭ҇тꙋ̀ взе́мше  чⷭ҇тны́й крⷭ҇тъ, и҆ сконча́вше тече́нїе, съ нб҃сѐ  побѣ́дꙋ прїѧ́сте. сла́ва оу҆крѣ́пльшемꙋ ва́съ: сла́ва  вѣнча́вшемꙋ вы̀: сла́ва дѣ́йствꙋющемꙋ ва́ми всѣ̑мъ  и҆сцѣлє́нїѧ. 
Сла́ва, и҆ ны́нѣ, бг҃оро́диченъ: Ѿча́ѧнїе  нїнеѵі́тское предвари́лъ є҆сѝ, возвѣще́нное  запреще́нїе мимоводѧ̀, и҆ гнѣ́въ побѣдѝ млⷭ҇ть твоѧ̀  гдⷭ҇и, оу҆милосе́рдисѧ ны́нѣ на лю́ди и҆ ста́до твоѐ:  дла́нїю держа́вною врагѝ на́шѧ низложѝ, мл҃твами бцⷣы  да́рꙋй на́мъ млⷭ҇ть твою̀. 
По г҃-мъ стїхосло́вїи, сѣда́льны, гла́съ а҃. 
Подо́бенъ: Гро́бъ тво́й: 
Въ разбо́йники впадо́хъ помышле́ньми, и҆  ѡ҆крадо́хсѧ оу҆мо́мъ, и҆ оу҆ѧзви́ша мою̀ дꙋ́шꙋ  грѣхмѝ, и҆ лежꙋ̀ неисцѣ́ленъ, і҆и҃се многомлⷭ҇тиве: но  возле́й предте́чи мл҃твами твою̀ млⷭ҇ть, и҆ лю̑тыѧ  ꙗ҆́звы дꙋшѝ моеѧ̀ и҆сцѣлѝ. 
И҆́же дре́вле стрꙋѧ́ми і҆ѻрда́нскими крⷭ҇ти́вый,  і҆ѡа́нне, ѡ҆чище́нїе всегѡ̀ мі́ра, мно́гими мѧ̀  погрꙋжа́ема прегрѣше́ньми востѧгнѝ и҆ ѡ҆мы́й ѿ  всѧ́кїѧ скве́рны, чл҃вѣколю́бца всегда̀ молѧ̀, ꙗ҆́кѡ  хода́тай бл҃гопрїѧ́тенъ. (с. 86) 
Сла́ва, и҆ ны́нѣ, бг҃оро́диченъ: Безневѣ́стнаѧ  чⷭ҇таѧ бцⷣе дв҃о, є҆ди́на вѣ̑рнымъ предста́тельнице и҆  покро́ве: бѣ́дъ и҆ скорбе́й и҆ лю́тыхъ ѡ҆бстоѧ́нїй  всѣ́хъ и҆зба́ви, на тѧ̀ оу҆пова́нїе ѻ҆трокови́це  и҆мꙋ́щихъ: и҆ дꙋ́шы на́шѧ сп҃сѝ бж҃е́ственными мл҃твами  твои́ми. 
Канѡ́нъ покаѧ́ненъ, є҆гѡ́же краегране́сїе си́це:  Прїимѝ хрⷭ҇тѐ моле́нїе мои́хъ слове́съ: Творе́нїе  і҆ѡ́сифово, Гла́съ а҃. 
Пѣ́снь а҃ 
І҆рмо́съ: Пѣ́снь побѣ́днꙋю пои́мъ всѝ бг҃ꙋ:  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Порабоща́емь страстьмѝ грѣха̀, припа́даю тѝ  гдⷭ҇и, ꙗ҆́кѡ да ꙗ҆ви́ши мѧ̀ ѿ си́хъ свобо́дна,  сла́вѧща прилѣ́жнѡ твою̀ бл҃госты́ню. 
Оу҆ѧзви́хсѧ ѻ҆каѧ́нный грѣхо́внымъ копїе́мъ, и҆  оу҆мро́хъ, и҆ зрѧ́ мѧ лежа́ща вра́гъ весели́тсѧ: и҆́же  воскреша́ѧй мє́ртвыѧ, ѡ҆живи́въ сп҃си́ мѧ. 
Мч҃нченъ: Ли́цы просла́вишасѧ страда́льцєвъ,  чⷭ҇тны́ми оу҆́ды свои́ми хрⷭ҇та̀ просла́вльше, пло́ть  поноси́вша, и҆ стрⷭ҇те́й ра́ди тлѣ́нїе потре́бльшаго. 
Мч҃нченъ: Столпы̀ и҆ забра̑ла благоче́стїѧ  сла́внїи мꙋ́чєницы, прило́гми вра́жїими непрекло́нни  пребы́ша. тѣ́хъ мл҃твами бж҃е, оу҆ще́дри всѣ́хъ на́съ. 
Бг҃оро́диченъ: Ꙗ҆́кѡ престо́лъ ѻ҆гнезра́чный,  дв҃о но́сиши зижди́телѧ, ꙗ҆́кѡ ѡ҆дꙋшевле́нъ черто́гъ и҆  кра́снаѧ пала́та цр҃ѧ̀ вмѣща́еши, бы́вша є҆́же є҆смы̀,  кромѣ̀ и҆змѣне́нїѧ и҆ смѣше́нїѧ. 
И҆́нъ канѡ́нъ ст҃о́мꙋ вели́комꙋ прⷪ҇ро́кꙋ і҆ѡа́ннꙋ  предте́чи, є҆гѡ́же краегране́сїе: Гла́съ оу҆слы́ши  вопїю́щихъ тѝ бл҃же́нне. 
Гла́съ а҃. І҆рмо́съ то́йже 
Гла́съ бы́лъ є҆сѝ сло́ва бл҃же́нне, тѣ́мже  гла́сы на́шѧ, ꙗ҆̀же тебѣ̀ твори́мъ, прїимѝ предте́че,  свобожда́ѧ на́съ ѿ ѕлы́хъ хода́тайствомъ твои́мъ. (с.  87) 
Ꙗ҆́кѡ оу҆́тро, ꙗ҆́кѡ со́лнце возсїѧ́въ,  просвѣща́еши концы̀ и҆ помрача́еши дꙋ́хи лꙋка̑выѧ.  тѣ́мже мра́къ ѿ дꙋ́шъ на́шихъ ѿженѝ. 
Мє́ртвымъ живо́тъ на́шъ приходѧ́щъ, проповѣ́далъ  є҆сѝ предте́че. тѣ́мже оу҆мерщвлѧ́ющыѧ мѧ̀ стра́сти  оу҆мертвѝ, и҆ покажѝ бл҃же́нне, бж҃е́ственныѧ  свѣ́тлости прича́стника. 
Бг҃оро́диченъ: Є҆ди́на безлѣ́тнаго сн҃а въ  лѣ́то ро́ждши, воплоща́ема, пречⷭ҇таѧ влⷣчце,  вселѣ́тныѧ преѻкаѧ́нныѧ моеѧ̀ дꙋшѝ стра̑сти и҆сцѣлѝ. 
Пѣ́снь г҃ 
І҆рмо́съ: Ка́мень, є҆гѡ́же небрего́ша зи́ждꙋщїи,  се́й бы́сть во главꙋ̀ оу҆́гла: то́й є҆́сть ка́мень, на  не́мже оу҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ  и҆скꙋпѝ. 
Ви́ждь мою̀ не́мощь ѡ҆болкі́йсѧ въ ню̀, ви́ждь  дꙋшѝ моеѧ̀ лю́тое без̾ѡбра́зїе, и҆ вонмѝ гла́сꙋ моемꙋ̀  хрⷭ҇тѐ многомлⷭ҇тиве, и҆ претворѝ сеѧ̀ нелѣ́потꙋ во  бл҃гоѡбра́зїе сп҃се. 
Спасы́й і҆и҃се блꙋ́днаго, сп҃си́ мѧ є҆ди́наго  твоѧ̑ сп҃си́тєльныѧ престꙋ́пльша зако́ны, и҆ всѧ́кїй  грѣ́хъ безслове́снѡ сконча́вша, и҆ ѿведе́на  помышле́ньми ѿ тебѐ бл҃же, чꙋ́жда мѧ̀ творѧ́щими. 
Мч҃нченъ: Чи́ни безпло́тныхъ, ст҃і́и, ва́шемꙋ  мꙋ́жествꙋ вои́стиннꙋ оу҆диви́шасѧ, ка́кѡ на сꙋди́щи  стра́ждꙋще пресла́внѡ, и҆ па́дающе тѣ́ломъ, безплѡ́тныѧ  всѧ̑ врагѝ бж҃е́ственною си́лою низверго́сте; 
Мч҃нченъ: Є҆щѐ ра́нъ кровьмѝ ѡ҆червле́ни,  є҆щѐ крове́й ка́плѧми стрⷭ҇тоно́сцы ѡ҆блива́еми,  гдⷭ҇еви предста́сте ра́дꙋющесѧ, безсме́ртномꙋ цр҃ю̀,  ꙗ҆́кѡ побѣдоно́сцы вѣнчава́еми. 
Бг҃оро́диченъ: Родила̀ є҆сѝ, є҆го́же ѻ҆ц҃ъ  родѝ пре́жде всѣ́хъ вѣ̑къ. пита́ла є҆сѝ пита́телѧ,  и҆скꙋ́са мꙋ́жеска не свѣ́дꙋщи. (с. 88) пресла́внѡ чꙋ́до,  но́вое та́инство бг҃облагода́тнаѧ: тѣ́мже всѧ́ка дꙋша̀  вѣ́рныхъ сла́витъ тѧ̀. 
И҆́нъ І҆рмо́съ то́йже 
Ѿ непло́дове и҆ неражда́ющїѧ предте́че сщ҃е́ннѡ  прозѧбы́й, ꙗ҆ви́лсѧ є҆сѝ плодоно́сенъ дѣ́ланїй  бж҃е́ственныхъ. тѣ́мже се́рдце моѐ всѧ́чески  непло́дствꙋющее, благопло́дно сотворѝ дѡ́брымъ: ꙗ҆́кѡ  да вѣ́рнѡ всегда̀ прославлѧ́ю тѧ̀. 
Хлѣ́бомъ нбⷭ҇нымъ оу҆твердѝ моѐ се́рдце  бл҃же́нне, разсла́бленное лꙋка́выми мы́сльми, и҆ да́ждь  мѝ оу҆се́рднѡ твори́ти хотѣ́нїѧ всеще́драгѡ бг҃а:  ꙗ҆́кѡ да вѣ́рнѡ присносла́влю тѧ̀. 
Мі́ра грѣхѝ взе́млющаго а҆́гнца проповѣ́далъ  є҆сѝ блаже́нне прⷪ҇ро́че: грѣхѡ́въ мои́хъ тѧ́жкое  бре́мѧ ѡ҆блегчѝ, молю́сѧ, оу҆миле́нїе мѝ подаѧ̀,  сквє́рны страсте́й ѡ҆чища́ющее. 
Бг҃оро́диченъ: Въ всего̀ а҆да́ма ѡ҆блече́сѧ и҆з̾  тебѐ бцⷣе, всеплотоно́сно произше́дшее сло́во: того̀  оу҆́бѡ молѝ бцⷣе, и҆зба́вити на́съ ѿ напа́стей  всѧ́ческихъ, и҆ ѻ҆гнѧ̀ вѣ́чнꙋющагѡ. 
Пѣ́снь д҃ 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме,  словесѐ воплоще́нїе, проповѣ́далъ є҆сѝ вопїѧ̀:  внегда̀ прибли́житисѧ лѣ́тѡмъ, позна́ешисѧ, внегда̀  прїитѝ вре́мени, пока́жешисѧ: сла́ва си́лѣ твое́й  гдⷭ҇и. 
Є҆́же мѝ да́лъ є҆сѝ хрⷭ҇тѐ бога́тство,  расточи́хъ ѕлѣ̀ скончава́ѧ безмѣ̑стнаѧ, и҆ бы́хъ на́гъ,  ѡ҆блече́нъ въ дѣла̀ безче́стїѧ. тѣ́мже вопїю́ ти:  ѻ҆де́ждею мѧ̀ оу҆красѝ пе́рвою, бж҃е́ственною мѧ̀  оу҆милѧ́ѧ бл҃года́тїю. 
Низведо́хсѧ безꙋ́мїемъ, и҆ падо́хсѧ лю́тѣ, и҆ на  землѝ лежꙋ̀ неисцѣ́льнѡ болѧ́й, воздви́гни мѧ̀ па́дшихъ  воста́нїе, и҆ на ка́мени сп҃си́тельнагѡ покаѧ́нїѧ  оу҆твердѝ хрⷭ҇тѐ, се́рдце моѐ. (с. 89) 
Мч҃нченъ: На крⷭ҇тъ вознесе́нномꙋ хрⷭ҇тꙋ̀  подо́бѧщесѧ, прїе́млюще ра̑ны веселѧ́хꙋсѧ вкꙋ́пѣ  стрⷭ҇тоте́рпцы, и҆ кро́вными тꙋ́чами многобо́жїѧ  оу҆ста́виша тꙋ́чы, стрꙋи̑ и҆сцѣле́нїй и҆сточа́юще. 
Мч҃нченъ: Преплы́вше немо́креннѡ мꙋ́къ ѕѣ́льство,  и҆ го́рькое волне́нїе, бж҃е́ственнїи страда́льцы,  ѡ҆кормле́нїемъ сп҃се́нїѧ наде́жды, и҆ къ вы́шнемꙋ  оу҆стреми́шасѧ приста́нищꙋ, всѧ́кагѡ весе́лїѧ  и҆сполнѧ́еми. 
Бг҃оро́диченъ: Оу҆диви́шасѧ зрѧ́ще тѧ̀  а҆́гг҃льскаѧ вѡ́инства, ка́кѡ неви́димый зра́комъ, по  на́мъ и҆з̾ тебѐ ви́димь бы́сть, дв҃о бг҃ороди́тельнице:  є҆го́же молѝ сп҃се́нїѧ сподо́бити всѣ́хъ, вѣ́рою тѧ̀  сла́вѧщихъ. 
И҆́нъ І҆рмо́съ то́йже 
И҆стка́въ сп҃се́нїѧ ри́зꙋ себѣ̀, во ѡ҆бнаже́нїи  тѣле́снѣмъ гдⷭ҇ень крⷭ҇ти́телю, ѡ҆бнаже́ннаго ѿ  всѧ́каго бл҃готворе́нїѧ, ѡ҆блецы́ мѧ, молю́сѧ, пра́вды и҆  весе́лїѧ ѻ҆де́ждею. 
Ка́плю сп҃се́нїѧ ѡ҆дождѝ мнѣ̀ предте́че,  и҆стаѧва́емꙋ разждиза́нїемъ по́хотей, погрꙋзи́вый во  стрꙋѧ́хъ і҆ѻрда́нскихъ сла́дости пото́ка, і҆и҃са  жизнода́вца: ꙗ҆́кѡ да по до́лгꙋ тѧ̀ сла́влю. 
Ни а҆́гг҃лъ, ни хода́тай сп҃сѐ на́съ, но са́мъ  гдⷭ҇ь прише́дый на зе́млю: є҆мꙋ́же пра̑выѧ пꙋти̑  оу҆гото́валъ є҆сѝ бл҃же́нне. є҆го́же ны́нѣ молѝ,  показа́ти мѝ стезю̀, къ црⷭ҇твїю наставлѧ́ющꙋю. 
Бг҃оро́диченъ: Хра́мъ ѡ҆сщ҃е́нъ ꙗ҆ви́ласѧ є҆сѝ  бж҃їй, въ тѧ̀ все́льшагѡсѧ дв҃о па́че оу҆ма̀: того̀  молѝ грѣхо́вныхъ скве́рнъ на́съ ѡ҆чи́стити, ꙗ҆́кѡ да  хра́мъ ꙗ҆ви́мсѧ и҆ вселе́нїе бж҃е́ственнагѡ дх҃а. 
Пѣ́снь є҃ 
І҆рмо́съ: Тво́й ми́ръ да́ждь на́мъ сн҃е бж҃їй,  и҆но́гѡ бо ра́звѣ тебѐ бг҃а не зна́емъ, и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. (с.  90) 
И҆спо́лнихсѧ грѣхопаде́нїй мно́гихъ и҆ лю́тыхъ,  влⷣко ще́дрый и҆ долготерпѣли́вый: оу҆ще́дри мѧ̀  ѡ҆сꙋжде́ннаго, и҆ не ѿве́ржи менѐ ѿ лица̀ твоегѡ̀. 
Мытарѧ̀ ѡ҆правда́лъ є҆сѝ хрⷭ҇тѐ воздохнꙋ́вша,  томꙋ̀ оу҆́бѡ и҆ а҆́зъ подо́бѧсѧ, бїю̀ въ пє́рси, и҆  зовꙋ́ ти: ѡ҆чи́сти мѧ̀ є҆ди́не бл҃гоꙋтро́бне и҆ ще́дрый. 
Мч҃нченъ: Ст҃і́и твоѝ гдⷭ҇и, свѣти̑ла  непрелє́стнаѧ ꙗ҆ви́шасѧ, пре́лести ѿгонѧ́юще но́щь  глꙋбо́кꙋю, и҆ просвѣща́юще вселе́ннꙋю всю̀ чꙋде́сными  свѣтлостьмѝ. 
Мч҃нченъ: Ꙗ҆́кѡ пречⷭ҇тно́е ка́менїе, тебѐ  ка́мене живо́тнаго, влⷣко, возлю́бльше мꙋ́чєницы  мꙋ́ками валѧ́еми, зда́нїе всѧ́ко низверго́ша пре́лести. 
Бг҃оро́диченъ: Во двою̀ во́лѧхъ є҆ди́наго ѿ  прест҃ы́ѧ трⷪ҇цы родила̀ є҆сѝ всенепоро́чнаѧ, носѧ́щаго  є҆ди́нꙋ ѵ҆поста́сь: є҆го́же прилѣ́жнѡ молѝ всѣ̑мъ  сп҃сти́сѧ на́мъ. 
И҆́нъ І҆рмо́съ то́йже 
Въ пꙋсты́ню всели́всѧ предте́че хрⷭ҇то́въ,  ꙗ҆́коже дре́вле и҆лїа̀: тѣ́мже се́рдце моѐ  ѡ҆пꙋстѣ́вшее прегрѣше́ньми, прилѣжа́нїемъ  бж҃е́ственнымъ оу҆твердѝ всебл҃же́нне. 
Ꙗ҆́кѡ сто́лпъ непрело́женъ, и҆ забра́ло вѣ́рныхъ  бы́въ, вели́кїй хрⷭ҇то́въ предте́че, помышле́нїе моѐ  коле́блемо козньмѝ льсти́вагѡ непрело́жно покажѝ. 
Мє́ртвымъ бл҃говѣсти́сѧ свѣ́тъ, и҆́же ѿ  свѣ́та возсїѧ́вый на землѝ, гла́сомъ твои́мъ бл҃же́нне,  и҆ сꙋ́щїи во тьмѣ̀ просвѣти́хомсѧ: тѣ́мже просвѣти́  мѧ лю́тѣ ѡ҆мраче́ннаго. 
Бг҃оро́диченъ: Цр҃и́цꙋ дв҃ꙋ тѧ̀ проповѣ́даетъ  дв҃дъ пречи́стаѧ чи́стꙋю: тѣ́мже молю́ тѧ, нбⷭ҇нагѡ мѧ̀  црⷭ҇твїѧ сотворѝ наслѣ́дника, да оу҆бл҃жа́ю тѧ̀. 
Пѣ́снь ѕ҃ 
І҆рмо́съ: Прⷪ҇ро́ка і҆ѡ́нꙋ подража́ѧ, вопїю̀:  живо́тъ мо́й бл҃же свободѝ и҆з̾ тлѝ: и҆ сп҃си́ мѧ  сп҃се мі́ра, зовꙋ́ща: сла́ва тебѣ̀. (с. 91) 
Сокрꙋши́шасѧ кѡ́сти ѻ҆каѧ́нныѧ моеѧ̀ дꙋшѝ, и҆  тѧгото́ю слѧко́хсѧ мно́гихъ сласте́й: но помози́ ми  хрⷭ҇тѐ, є҆ди́не всѣ̑мъ помога́нїе. 
Въ пꙋчи́нꙋ лю́тыхъ, и҆ бꙋ́рю страсте́й впадо́хсѧ,  вопїю́ ти всеси́льне хрⷭ҇тѐ: возведи́ мѧ крѣ́пкою  твое́ю рꙋко́ю, и҆ сп҃си́ мѧ. 
Мч҃нченъ: Тьма́ми и҆збра́нныхъ, мно́жество ст҃ы́хъ  стрⷭ҇тоте́рпєцъ, тьмы̑ мы́сленныхъ попра́ша врагѡ́въ, и҆  совокꙋпи́шасѧ тьма́мъ нбⷭ҇ныхъ оу҆мѡ́въ. 
Мч҃нченъ: И҆зсꙋши́вше глꙋбинꙋ̀ безбо́жїѧ  страда́льцы, пото́къ сла́достный наслѣ́довасте. тѣ́мже  и҆зсꙋши́те разлїѧ̑нїѧ грѣха̀ моегѡ̀. 
Бг҃оро́диченъ: Свѧще́нїѧ сѣ́нь ꙗ҆вле́ннаѧ  мр҃і́е, є҆ди́нꙋ ѡ҆скверне́ннꙋю сластьмѝ ѻ҆каѧ́ннꙋю  мою̀ дꙋ́шꙋ ѡ҆ст҃ѝ, и҆ бж҃е́ственнѣй сла́вѣ  прича́стника мѧ̀ сотворѝ. 
И҆́нъ І҆рмо́съ то́йже 
И҆́же покаѧ́нїе на землѝ проповѣ́давый  крⷭ҇ти́телю, покаѧ́нїѧ мѝ пꙋти̑ наставлѧ́ющыѧ мѧ̀ къ  свѣ́тꙋ покажѝ, и҆ ѿ про́пасти пре́лести и҆зба́ви. 
Ꙗ҆́кѡ бе́зднꙋ во стрꙋѧ́хъ рѣ́чныхъ погрꙋзи́въ,  бе́зднꙋ и҆зсꙋшѝ мои́хъ страсте́й, подаѧ́ ми сле́зъ  и҆сто́чникъ, предте́че проповѣ́дниче хрⷭ҇то́въ. 
Ѿ недꙋ̑гъ дꙋше́вныхъ, и҆ страсте́й плотски́хъ,  житїѧ̀ напа́стей, и҆ всѧ́кихъ и҆скꙋше́нїй и҆ скорбе́й  сп҃си́ мѧ гдⷭ҇ень прⷣте́че. 
Бг҃оро́диченъ: Мт҃рь бж҃їю и҆ до́брꙋю въ жена́хъ,  молю́ тѧ прилѣ́жнѡ, не пре́зри менѐ чⷭ҇таѧ, но  оу҆ще́дри, и҆ ѿ всѧ́кагѡ вре́да цѣ́ла соблюдѝ. 
Пѣ́снь з҃ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀  трїѐ, ꙗ҆́кѡ є҆ди́нѣми оу҆сты̀ поѧ́хꙋ и҆  бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ  на́шихъ. (с. 92) 
Терпѣ́нїю и҆звы́че і҆́ѡвъ, и҆ пребы́сть всѣ́ми  прило́ги лꙋка́вагѡ непреклони́мь, ꙗ҆́коже сто́лпъ  до́блественный. семꙋ̀ ревнꙋ́й всегда̀ ѽ дꙋшѐ, и҆  ника́коже оу҆ныва́й въ лю́тыхъ. 
Тѣле́сными побѣди́хсѧ сластьмѝ, и҆ бы́хъ  безслове́сенъ, сы́й слове́сенъ: сло́ве бж҃їй, и҆́же  сло́вомъ блꙋдни́цꙋ сп҃сы́й, сп҃си́ мѧ ѻ҆каѧ́ннаго, да  пою̀ бл҃гословѧ̀ твою̀ бл҃госты́ню. 
Мч҃нченъ: И҆зба́влени мꙋ́чєницы мꙋ́дрїи кро́вїю,  пло́тїю пострада́вшагѡ на́съ ра́ди, за него́же  оу҆се́рднѡ и҆зво́листе и҆злїѧ́ти своѧ̑ крѡ́ви: тѣ́мже  непреста́ннѡ съ ни́мъ ца́рствꙋете. 
Мч҃нченъ: Назда́нїемъ страда́льчествъ сщ҃е́нныхъ  пала́та ꙗ҆ви́стесѧ мꙋ́дрїи, въ не́йже ра́достнѡ  хрⷭ҇то́съ почи́лъ є҆́сть, є҆ди́нъ цр҃ь и҆ гдⷭ҇ь, и҆́же  ко ѻ҆би́телемъ нбⷭ҇нымъ приведы́й ва́съ. 
Бг҃оро́диченъ: Ѿ родѡ́въ тѧ̀ всѣ́хъ хрⷭ҇то́съ  всепѣ́таѧ, є҆ди́нꙋ и҆зво́ли себѣ̀, ꙗ҆́кѡ чⷭ҇тнꙋ́ю и҆  чи́стꙋю въ жили́ще: и҆ и҆з̾ тебѐ ꙗ҆́кѡ со́лнце  возсїѧ́въ, зе́млю всю̀ просвѣтѝ. 
И҆́нъ І҆рмо́съ то́йже 
Ꙗ҆́кѡ ве́тхомꙋ и҆ но́вомꙋ бы́въ преизѧ́щный  сла́вный хода́тай крести́телю, хода́тайствꙋй,  ѡ҆бетша́вшаго грѣхмѝ всего̀ ѡ҆бнови́ти мѧ̀,  ѡ҆бнови́телѧ всѧ́ческихъ молѧ̀ і҆и҃са. 
Законополага́ѧ покаѧ́нїе на землѝ ꙗ҆ви́лсѧ  є҆сѝ прⷣте́че хрⷭ҇то́въ и҆ крⷭ҇ти́телю, є҆го́же  соверши́ти всѣ́хъ оу҆крѣпѝ мл҃твами твои́ми, ꙗ҆́кѡ  да и҆зба́вимсѧ ѿ безмѣ́рныхъ ѕѡ́лъ, ꙗ҆̀же  согрѣша́емъ при́снѡ. 
Ты̀ тѣ́сный проше́лъ є҆сѝ пꙋ́ть, воздержа́нїе  всѧ́ко проходѧ̀ мꙋ́дре, и҆ широто́ю бг҃овидѣ́нїй  свѣ́тлыхъ ве́сь ѡ҆зари́всѧ: и҆́хже наслади́тисѧ и҆ на́мъ  да́рꙋй, хрⷭ҇та̀ молѧ̀. 
Є҆ди́но є҆стество̀ трⷪ҇цꙋ вѣ́рнїи сла́вимъ,  безнача́льнаго ѻ҆ц҃а̀, и҆ сн҃а, и҆ дх҃а а҆́бїе, є҆ди́но  ца́рствꙋющее сꙋщество̀, є҆ди́но гдⷭ҇ьство, є҆ди́но  нача́ло, и҆ живо́тъ животворѧ́щїй на́съ. (с. 93) 
Бг҃оро́диченъ: Мольбꙋ̀ пречи́стаѧ, бг҃ꙋ принесѝ,  ꙗ҆́кѡ да пре́зритъ на̑ша прегрѣшє́нїѧ, и҆  безчи́слєнныѧ грѣхѝ, и҆ вѣ́чнагѡ свободи́тъ на́съ  ѻ҆гнѧ̀ мꙋ́чащагѡ. 
Пѣ́снь и҃ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. 
На́га мѧ̀ содѣ́ла всѧ́ческихъ добродѣ́телей  ѕмі́й льсти́вый ѕлы́мъ совѣ́томъ: ри́зою добродѣ́телей  оу҆краси́ мѧ ны́нѣ, ѡ҆бнажи́вый сп҃се мо́й сегѡ̀  ѕло́бы. 
Хотѧ́й прїитѝ сꙋди́ти ро́дꙋ человѣ́ческомꙋ,  сꙋдїѐ пра́ведный, въ ча́съ стра́шный, ѡ҆сꙋжде́на сꙋ́ща  не послѝ менѐ во ѻ҆́гнь гее́нскїй, но оу҆ще́дри и҆  сп҃си́ мѧ. 
Мч҃нченъ: Ва́съ всехва́льнїи гдⷭ҇ни страда́льцы,  ни ско́рбь, ни бѣда̀, ни ме́чь, нижѐ ѻ҆́гнь возмо́же  разлꙋчи́ти ѿню́дъ ѿ любвѐ хрⷭ҇то́вы, бл҃гоꙋтро́бїѧ  ра́ди ва́съ возлюби́вшагѡ. 
Мч҃нченъ: Пло́тїю соплета́еми безпло́тномꙋ врагꙋ̀,  того̀ низложи́сте до́блїи страда́льцы и҆ ны́нѣ со  безпло́тными сликовствꙋ́ете, и҆сцѣлѧ́юще стра̑сти дꙋ́шъ  же и҆ тѣле́съ. 
Бг҃оро́диченъ: Ꙗ҆́кѡ цвѣ́тъ во оу҆до́лїихъ  житїѧ̀ тѧ̀ ѡ҆брѣ́тъ, въ тѧ̀ всели́сѧ, и҆́же всѣ́хъ  сади́тель, вонѧ́ми добродѣ́телей и҆ чистоты̀ ны́нѣ  благоꙋха́ѧй на́съ, бг҃ороди́тельнице. 
И҆́нъ І҆рмо́съ то́йже 
Є҆ди́нъ па́че всѣ́хъ согрѣши́хъ на землѝ  ро́ждшихсѧ, є҆ди́нъ бы́хъ престꙋ́пникъ твои́хъ зако́нѡвъ  гдⷭ҇и: тѣ́мже прⷣте́чи ра́ди оу҆ще́дри и҆ сп҃си́ мѧ. 
А҆́гг҃лъ нра́вы ꙗ҆ви́лсѧ є҆сѝ крести́телю  і҆ѡа́нне, совѣ́та вели́кагѡ а҆́гг҃ла проповѣ́даѧй  концє́мъ: тѣ́мже тѧ̀ пѣ́сньми сла́вимъ во всѧ̑ вѣ́ки. 
Во главꙋ̀ оу҆сѣ́ченъ бы́лъ є҆сѝ без̾ пра́вды  бл҃же́нне, погрꙋзи́вый главꙋ̀ хрⷭ҇то́вꙋ въ вода́хъ.  оу҆крѣпѝ всѣ́хъ на́съ (с. 94) мл҃твами твои́ми,  главꙋ̀ попира́ти льсти́вагѡ вои́стиннꙋ гꙋби́тельнꙋю. 
Бг҃оро́диченъ: И҆зба́ви мѧ̀ безмѣ́стныхъ  грѣхѡ́въ, и҆ пла́меннагѡ томле́нїѧ, и҆ тьмы̀ мꙋ́чащїѧ,  скре́жета зꙋ́бнагѡ, и҆ че́рвїѧ, дв҃о, є҆ди́на  предста́тельнице ро́дꙋ человѣ́ческомꙋ. 
Пѣ́снь ѳ҃ 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ человѣ́къ, безнача́льный.  велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю. 
Сѐ вре́мѧ покаѧ́нїѧ и҆ чи́ста дѣ́ланїѧ, сѐ  де́нь, свѣ̑тла содѣ́лай дѣла̀: бѣжѝ тьмы̀ страсте́й,  ѿженѝ со́нъ ѕла́гѡ оу҆ны́нїѧ дꙋшѐ моѧ̀, ꙗ҆́кѡ да  бꙋ́деши бж҃е́ственнагѡ свѣ́та прича́стна. 
Ꙗ҆́кѡ мыта́рь воздыха́ю, ꙗ҆́кѡ блꙋдни́ца слезю̀,  и҆ ꙗ҆́кѡ разбо́йникъ вопїю́ ти: помѧни́ мѧ ще́дре: и҆  ꙗ҆́кѡ блꙋ́дный сы́нъ взыва́ю: согрѣши́хъ, припа́даю тѝ  ꙗ҆́кѡ ханане́а: млⷭ҇тиве, не пре́зри менѐ хрⷭ҇тѐ. 
Мч҃нченъ: Тѣлє́снымъ страсте́мъ, и҆ дꙋшє́внымъ  сокрꙋше́нїємъ, ꙗ҆ви́стесѧ вои́стиннꙋ вра́чеве:  преда́вше тѣлеса̀ къ ра́намъ терпѣли́внѡ, и҆ къ сме́рти  нꙋ́жнѣй, прехва́льнїи страда́льцы гдⷭ҇ни: сегѡ̀ ра́ди  оу҆блажа́етесѧ при́снѡ. 
Мч҃нченъ: Со́лнечнагѡ сїѧ́нїѧ ѡ҆блиста̀ мно́жае  терпѣ́нїе премꙋ́дрыхъ хрⷭ҇то́выхъ стрⷭ҇тоте́рпєцъ,  тѣ́мже нача́льника тьмы̀ ꙗ҆́вѣ погꙋбѝ бл҃года́тїю, и҆  разрꙋшѝ безбо́жїѧ но́щь, и҆ сердца̀ просвѣтѝ  вѣ́рныхъ. 
Бг҃оро́диченъ: Просвѣти́тельными сїѧ́ньми  возсїѧ́вшагѡ сло́ва, ѿ ст҃а́гѡ твоегѡ̀ чре́ва бцⷣе  дв҃о, и҆ ѡ҆зари́вшагѡ землѝ концы̀, просвѣтѝ дꙋ́шꙋ  мою̀ сласте́й че́рностїю ѡ҆мраче́ннꙋю, и҆ лѣ́ностїю  страсте́й, да вѣ́рою тѧ̀ воспѣва́ю. 
И҆́нъ І҆рмо́съ то́йже 
Сѐ свѣти́льникъ сїѧ́ѧ сꙋ́щымъ во тьмѣ̀ житїѧ̀,  сѐ доброглаго́ливаѧ ла́стовица, ве́снꙋ всѣ̑мъ  возвѣща́ющаѧ, (с. 95) хрⷭ҇то́въ вели́кїй прⷣте́ча,  хода́тай ве́тхомꙋ и҆ но́вомꙋ: є҆гѡ́же мл҃твами да  сохрани́мсѧ при́снѡ. 
Ꙗ҆́кѡ женихꙋ́ тѧ дрꙋ́га ны́нѣ предлага́ю  мл҃твенника, и҆мѣ́ѧй мно́жество грѣхѡ́въ, и҆ вопїю́ ти  крⷭ҇ти́телю: ѿсѣче́нїе мѝ долгѡ́въ, пребл҃же́нне,  пода́ждь, и҆ возжзѝ дꙋшѝ моеѧ̀ свѣти́льникъ  оу҆га́сшїй лѣ́ностїю до конца̀. 
Со безпло́тными а҆́гг҃лы, съ честны́ми а҆пⷭ҇лы, со  страстоте́рпцы сщ҃е́нными, и҆ со прⷪ҇ро́ки прⷣте́че,  пребл҃га́го бг҃а молѝ всегда̀, оу҆лꙋчи́ти на́мъ бла̑гъ  вѣ́чныхъ, ѡ҆бога́щшымсѧ всегда̀ тобо́ю предста́телемъ  бл҃ги́мъ. 
Ла́стовице кра́снаѧ, сла́вїе чⷭ҇тны́й, го́лꙋбе  предо́брый, пꙋстынелю́бнаѧ го́рлице, гдⷭ҇ень крⷭ҇ти́телю,  пꙋсты́нное прозѧбе́нїе, запꙋстѣ́вшꙋю безпло́дїемъ дꙋ́шꙋ  мою̀ покажѝ плодоно́снꙋ до́брымъ. 
Бг҃оро́диченъ: Но́сиши носѧ́щаго всѧ́чєскаѧ,  ꙗ҆́коже прⷭ҇то́лъ херꙋві́мскїй, и҆ пита́еши пита́ющаго  на́съ: є҆го́же непреста́ннѡ молѝ, бг҃ора́дованнаѧ  чⷭ҇таѧ, трꙋ́са, паде́жа, плѣне́нїѧ, и҆ всѧ́кїѧ нꙋ́жды,  твоемꙋ̀ ста́дꙋ и҆зба́витисѧ при́снѡ. 
Та́же, Досто́йно є҆́сть: и҆ покло́нъ.  Є҆ктенїа̀ ма́лаѧ, и҆ свѣти́ленъ, и҆ ѱалмы̀  ѻ҆бы̑чныѧ. 
На стїхо́внѣ стїхи̑ры покаѧ́нны. Гла́съ а҃. 
И҆́нъ вѣ́къ тебѐ дꙋшѐ ѡ҆жида́етъ, и҆ сꙋдїѧ̀  хо́щетъ твоѧ̑ ѡ҆бличи́ти та̑йнаѧ и҆ лю̑таѧ. не пребꙋ́ди  оу҆́бѡ въ ни́хъ, но предварѝ вопїю́щи сꙋдїѝ: бж҃е,  ѡ҆чи́сти мѧ̀ и҆ сп҃си́ мѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ и҆ возвесели́хомсѧ: во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Не и҆скꙋсѝ менѐ сп҃се мо́й, лѣ́ностїю  грѣхо́вною ѡ҆держи́ма, но воздви́гни моѐ помышле́нїе къ  покаѧ́нїю, и҆ (с. 96) твоегѡ̀ вїногра́да дѣ́лателѧ  и҆скꙋ́сна ꙗ҆ви́ мѧ. да́рꙋй мѝ є҆динонадесѧ́тагѡ часа̀  мздꙋ̀, и҆ ве́лїю млⷭ҇ть. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Сі́и во́ини цр҃ѧ̀ вели́кагѡ проти́вишасѧ  повелѣ́нїємъ мꙋчи́телєвымъ, до́блественнѣ неради́ша  ѡ҆ мꙋ́кахъ, и҆ пре́лесть всю̀ попра́вше, досто́йнѡ  вѣнча́ни бы́ша про́сѧтъ оу҆ сп҃са ми́ра дꙋша́мъ  на́шымъ, и҆ ве́лїѧ млⷭ҇ти. 
Сла́ва, и҆ ны́нѣ, бг҃оро́диченъ: Блꙋдни́цꙋ и҆  блꙋ́днаго а҆́зъ, и҆ разбо́йника побѣди́хъ, и҆ мытарѧ̀  прегрѣше́нїи преминꙋ́хъ, и҆ нїнеѵі́тѧны. оу҆вы̀ мнѣ̀,  что̀ бꙋ́дꙋ; ка́кѡ оу҆бѣ́гнꙋ мꙋ́ки а҆́зъ ѻ҆каѧ́нный;  чⷭ҇таѧ, припа́даю тѝ, оу҆ще́дри мѧ̀ млⷭ҇тїю твое́ю,  ꙗ҆́коже ѻ҆́ныѧ сн҃ъ тво́й сп҃слъ є҆́сть. 
Та́же: Бл҃го є҆́сть и҆сповѣ́датисѧ гдⷭ҇ви:  Тропа́рь, є҆ктенїа̀, и҆ ѿпꙋ́стъ. Та́же ча́съ а҃-й,  и҆ ѱалмы̀ ѻ҆бы̑чныѧ, и҆ про́чее, и҆ коне́чный  ѿпꙋ́стъ. 
Во вто́рникъ бл҃жє́нны, гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же введѐ хрⷭ҇то́съ во́нь разбо́йника, помѧни́  мѧ гдⷭ҇и, вопїю́ща, є҆гда̀ прїи́деши во црⷭ҇твїи  твое́мъ. 
Бл҃же́ни и҆́згнани пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
На всѧ́къ де́нь согрѣша́юща и҆ престꙋпа́юща твоѧ̑  за́пѡвѣди, ѡ҆брати́ мѧ бж҃е, и҆ ѿ мꙋче́нїѧ и҆схитѝ,  ꙗ҆́кѡ да твоѐ неизрече́нное млⷭ҇рдїе сла́влю  чл҃вѣколю́бче. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Свѣти́льникъ ꙗ҆ви́лсѧ є҆сѝ бж҃їй прⷣте́че,  предходѧ̀ незаходи́момꙋ свѣ́тꙋ, и҆з̾ ѻ҆́блака свѣ́тла  возсїѧ́вшемꙋ на́мъ неизрече́ннѡ: при́снѡ того̀ оу҆́бѡ  молѝ, оу҆ще́дрити и҆ сп҃стѝ дꙋ́шы на́шѧ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нбⷭ҇ѣ́хъ. (с. 97) 
Мч҃нченъ: Претерпѣ́вше многоплетє́нныѧ мꙋ̑ки,  мч҃нцы всехва́льнїи, нбⷭ҇ныхъ вы́шнихъ бла̑гъ  сподо́бистесѧ: тѣ́мъ оу҆бл҃жа́етесѧ ѿ всѣ́хъ  человѣ̑къ всегда̀. 
Сла́ва: Въ трїе́хъ ли́цѣхъ є҆ди́но бж҃ество̀  зна́емъ всѝ непресѣко́мо сꙋ́щее, со ѻ҆ц҃е́мъ сн҃а же  и҆ дх҃а жива́го, безнача́льнѡ, неслїѧ́ннѡ, во вѣ́ки  при́снѡ пребыва́ющее. 
И҆ ны́нѣ: По ржⷭ҇твѣ̀ приснодв҃о, ꙗ҆́коже  пре́жде ржⷭ҇тва̀ сохрани́ласѧ є҆сѝ чⷭ҇таѧ, бг҃а ро́ждши  пло́тїю: є҆го́же молѝ пречⷭ҇таѧ, плотски́хъ и҆  дꙋше́вныхъ страсте́й и҆зба́вити на́съ, мо́лимсѧ. 


  
(с. 97) 
Во вто́рникъ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ  а҃, 
Подо́бенъ: Прехва́льнїи мч҃нцы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
На крⷭ҇тѣ̀ пригвожда́емь, хрⷭ҇тѐ бж҃е, ꙗ҆́кѡ  чл҃вѣ́къ, чл҃вѣ́ческое є҆стество̀ ѡ҆божи́лъ є҆сѝ, и҆  началоѕло́бнаго оу҆мертви́лъ є҆сѝ ѕмі́ѧ. на́съ  свободи́лъ є҆сѝ клѧ́твы ꙗ҆́же ѿ дре́ва, ꙗ҆́кѡ  бл҃гоꙋтро́бенъ бы́въ клѧ́тва: прише́лъ є҆сѝ, ꙗ҆́кѡ да  всѣ̑мъ пода́си бл҃гослове́нїе, и҆ ве́лїю млⷭ҇ть. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Всѧ́кїѧ превы́шши че́сти сы́й влⷣко,  ѡ҆безче́ститисѧ бл҃говоли́лъ є҆сѝ, поно́снꙋю  претерпѣ́въ ще́дре на дре́вѣ сме́рть, є҆ѧ́же ра́ди  безсме́ртїе, ѡ҆б̾ѧ́тъ ро́дъ чл҃вѣ́ческїй, и҆ жи́знь  пе́рвꙋю воспрїѧ́тъ, тебѣ̀ оу҆ме́ршꙋ пло́тїю всеси́льне.  (с. 98)  
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Крⷭ҇те всечⷭ҇тны́й, вѣ́рныхъ всѣ́хъ  ѡ҆чисти́лище, всѧ̑ ѡ҆свѧтѝ тебѣ̀ покланѧ́ющыѧсѧ и҆  хрⷭ҇та̀ сла́вѧщыѧ, рꙋ́цѣ пречⷭ҇тѣи просте́ршаго на  тебѣ̀ неизрече́ннагѡ ра́ди бл҃гоꙋтро́бїѧ и҆ концы̀  землѝ всѧ̑ во є҆ди́но собра́вшаго. 
И҆́ны стїхи̑ры бцⷣѣ, гла́съ а҃. 
Подо́бенъ: Нбⷭ҇ныхъ чинѡ́въ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, и҆  долготерпѣ́нїе тогѡ̀ смотрѧ́ющи, глаго́лаше пла́чꙋщи  мт҃и чⷭ҇таѧ: оу҆вы̀ мнѣ̀, ча́до сладча́йшее! что̀ сїѧ̑  стра́ждеши непра́веднѡ сло́ве бж҃їй; да сп҃се́ши  человѣ́чество. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Оу҆ крⷭ҇та̀ предстоѧ́щи, невѣ́сто  неискꙋсомꙋ́жнаѧ, и҆ ꙗ҆́же ѿ болѣ́зней ꙗ҆́звы  прїе́млющи, вопїѧ́ше: да не безча́днꙋ мѧ̀ ꙗ҆ви́ши, ча́до  моѐ, ро́ждшꙋю тѧ̀ сло́ве бж҃їй: не ѡ҆ста́ви мѧ̀ є҆ди́нꙋ  є҆диноро́дный, ѻ҆ц҃ꙋ̀ соприсносꙋ́щный. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Внегда́ тѧ ражда́хъ, болѣ́зни ника́коже и҆мѣ́хъ:  и҆ ка́кѡ ны́нѣ болѣ̑зни под̾е́млю, тебѣ̀ сло́ве  непра́веднѡ распина́емꙋ; вопїѧ́ше го́рькѡ дв҃а слезѧ́щи.  оу҆вы̀ мнѣ̀! не терплю̀ ви́дѣти на крⷭ҇тъ, воздви́жена  тѧ̀ чл҃вѣколю́бче. 
Сла́ва, и҆ ны́нѣ, крⷭ҇тобг҃оро́диченъ: Твоего̀  сн҃а и҆ влⷣкꙋ, дре́вле ꙗ҆́кѡ ви́дѣла є҆сѝ, на  крⷭ҇тѣ̀ рꙋ́цѣ распросте́рша, и҆ копїе́мъ ре́бра  и҆скопова́ема, мт҃и чⷭ҇таѧ рыда́ющи взыва́ла є҆сѝ:  оу҆вы̀ мнѣ̀! ка́кѡ стра́ждеши, стра̑сти человѣ́кѡвъ  ѿе́млѧй чл҃вѣколю́бче; (с. 99) 
Та́же, Свѣ́те ти́хїй: Посе́мъ прокі́менъ днѐ.  Сподо́би гдⷭ҇и въ ве́черъ: И҆ є҆ктенїа̀. 
На стїхо́внѣ стїхи̑ры крⷭ҇тны, гла́съ а҃: 
Крⷭ҇тъ водрꙋзи́сѧ на ло́бнѣмъ, и҆ процвѣтѐ  на́мъ безсме́ртїе, ѿ и҆сто́чника приснотекꙋ́щагѡ ребра̀  сп҃сова. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Неразрꙋше́на стѣна̀ на́мъ є҆́сть чⷭ҇тны́й крⷭ҇тъ  сп҃совъ: на него́ бо надѣ́ющесѧ, сп҃са́емсѧ всѝ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Ѽ до́брыѧ кꙋ́пли ва́шеѧ ст҃і́и! ꙗ҆́кѡ  крѡ́ви да́сте, и҆ нбⷭ҇ныѧ наслѣ́довасте, и҆ привре́меннѡ  и҆скꙋси́вшесѧ, вѣ́чнѡ веселите́сѧ: вои́стиннꙋ добра̀  ва́ша кꙋ́плѧ, тлѣ̑ннаѧ бо ѡ҆ста́вльше, нетлѣ̑ннаѧ  воспрїѧ́сте, и҆ со а҆́гг҃лы ликовствꙋ́юще, пое́те  непреста́ннѡ трⷪ҇цꙋ є҆диносꙋ́щнꙋю. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Нбⷭ҇ныхъ чинѡ́въ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца,  непоро́чнаѧ дв҃а пла́чꙋщи вопїѧ́ше: сла́дкое моѐ ча́до,  что̀ но́вое и҆ пресла́вное видѣ́нїе; ка́кѡ содержа́й  всѧ́чєскаѧ го́рстїю, на дре́вѣ пригвожда́ешисѧ пло́тїю; 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропа́рь ст҃о́мꙋ, и҆ ѿпꙋ́стъ. (с.  100) 
Во вто́рникъ на повече́рїи, 
канѡ́нъ прест҃ѣ́й бцⷣѣ. Гла́съ а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца  бг҃олѣ́пнѡ въ крѣ́пости просла́висѧ: та́ бо  безсме́ртне, ꙗ҆́кѡ всемогꙋ́щаѧ проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
И҆́же во́инствомъ нбⷭ҇нымъ недовѣ́домый,  ѻ҆трокови́це всенепоро́чнаѧ, пло́ть прїѧ́тъ ѿ пло́ти  твоеѧ̀, и҆ ѡ҆бновѝ и҆стлѣ́вшꙋю престꙋпле́нїемъ  пе́рвымъ. 
Пѣ́сньми оу҆блажи́мъ вѣ́рнїи, бж҃їѧ сло́ва  па́че словесѐ роди́тельницꙋ: сїѧ́ бо пренепоро́чнаѧ,  земны̑мъ ꙗ҆ви́сѧ оу҆краше́нїе, и҆ всѣ̑мъ  согрѣша́ющымъ предста́тельница бы́сть. 
Сла́ва: Ꙗ҆ви́ласѧ є҆сѝ простра́ннѣйши нб҃съ:  творца́ бо всѧ́ческихъ вмѣ́щши мт҃и приснодв҃о. тѣ́мже  вопїю́ ти: тѣсноты̀ всѧ́кїѧ мѧ̀ смерторо́дныѧ и҆зба́ви  бг҃ора́дованнаѧ. 
И҆ ны́нѣ: Да́ждь на́мъ по́мощь чⷭ҇таѧ,  ѡ҆бꙋрева́ємымъ мольбо́ю скорбе́й, низложѝ врагѡ́въ  на́шихъ лꙋка̑ваѧ возношє́нїѧ, и҆ пода́ждь всѣ̑мъ  сп҃се́нїе, бл҃гоче́стнѡ тѧ̀ сла́вѧщымъ. 
Пѣ́снь г҃ 
І҆рмо́съ: Є҆ди́не вѣ́дый человѣ́ческагѡ  сꙋщества̀ не́мощь, и҆ ми́лостивнѡ въ нѐ воѡбра́жсѧ,  препоѧ́ши мѧ̀ съ высоты̀ си́лою, є҆́же вопи́ти тебѣ̀  ст҃ы́й: ѡ҆дꙋшевле́нный хра́ме, неизрече́нныѧ сла́вы  твоеѧ̀ чл҃вѣколю́бче. 
По́лный и҆стощава́етсѧ на́съ ра́ди, и҆ прїе́млетъ  безнача́льный ѿ тебѐ нача́ло дв҃о пренепоро́чнаѧ, и҆  ви́дитсѧ неви́димый, и҆ пита́ѧй всѧ́чєскаѧ, млеко́мъ  пита́етсѧ, ѡ҆бнови́ти человѣ́ки промышлѧ́ѧ. 
И҆сцѣлѝ сокрꙋше́нїе на́ше дв҃о неискꙋсобра́чнаѧ,  и҆сцѣли́телѧ ро́ждшаѧ, и҆ гдⷭ҇а, вхо́дъ на́мъ къ жи́зни  (с. 101) показа́вшаго бл҃года́тїю: є҆го́же непреста́ннѡ  молѝ оу҆ще́дрити и҆ сп҃стѝ рабы̑ твоѧ̑. 
Сла́ва: Ꙗ҆́же є҆ди́на є҆стество̀ человѣ́кѡвъ  ѡ҆божи́вшаѧ, па́че є҆стества̀ всенепоро́чнаѧ,  ро́ждшемꙋсѧ и҆з̾ тебѐ моли́сѧ, согрѣше́нїй на́шихъ  проще́нїе да́ти, и҆ ра́дованїе вѣ́чное, прест҃а́ѧ дв҃о  всепѣ́таѧ. 
И҆ ны́нѣ: Въ лѣ́ности и҆жди́въ жи́знь, припа́даю  тѝ пречⷭ҇таѧ, ꙗ҆́же къ бг҃ꙋ при́сными мл҃твами твои́ми  воздви́гни мо́й оу҆́мъ, и҆ просвѣтѝ всего́ мѧ  ѡ҆черне́наго, покаѧ́нїѧ свѣтлостьмѝ, да вѣ́рою и҆  любо́вїю сла́влю тѧ̀. 
Пѣ́снь д҃ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Бж҃е́ственнꙋю тѧ̀ пала́тꙋ сло́ва зна́емъ, въ ню́же  всели́сѧ пло́тїю, ѡ҆бновѝ на́съ и҆стлѣ́вшихъ  страстьмѝ. тѣ́мже чи́стаѧ, бж҃їю мт҃рь тѧ̀ чти́мъ, и҆  ѿ тебѐ ро́ждшагосѧ сла́вимъ. 
Всели́сѧ во оу҆тро́бꙋ твою̀ дв҃о, сло́во  вопло́щшеесѧ, и҆ все́льшꙋюсѧ пре́жде клѧ́твꙋ въ  є҆стество̀ человѣ́ческое и҆згна̀, и҆ свои́мъ  бж҃е́ственнымъ совокꙋпле́нїемъ ѡ҆божѝ бг҃олѣ́пнѡ, сегѡ̀  ра́ди тѧ̀ воспѣва́емъ. 
Сла́ва: Ме́ртвость под̾ѧ́тъ а҆да́мъ  всенепоро́чнаѧ, ѿне́лѣже вкꙋсѝ плода̀ тлѣ́ннагѡ:  ны́нѣ же твои́мъ ржⷭ҇тво́мъ ѡ҆живѐ, и҆ въ селе́нїихъ  ра́йскихъ водворѧ́етсѧ. сегѡ̀ ра́ди тѧ̀ по до́лгꙋ  воспѣва́емъ. 
И҆ ны́нѣ: Оу҆ста́вила є҆сѝ то́къ сме́ртный,  ро́ждши безсме́ртїѧ и҆сто́чникъ хрⷭ҇та̀ бг҃а, чи́стаѧ.  того̀ оу҆́бѡ молѝ бг҃облагода́тнаѧ, дꙋшѝ моеѧ̀  оу҆мори́вшыѧ и҆сцѣли́ти стра̑сти, и҆ сп҃сти́ мѧ. 
Пѣ́снь є҃ 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀ хрⷭ҇тѐ, и҆ (с. 102) ѡ҆свѣти́вый крⷭ҇то́мъ  твои́мъ мі́ра концы̀, сердца̀ просвѣтѝ свѣ́томъ  твоегѡ̀ бг҃оразꙋ́мїѧ, правосла́внѡ пою́щихъ тѧ̀. 
Возсїѧ̀ ѿ чре́ва твоегѡ̀ незаходи́мое со́лнце  пренепоро́чнаѧ, и҆ тьмꙋ̀ до конца̀ потребѝ, и҆ зе́млю  оу҆ѧснѝ ра́зꙋмы бж҃е́ственными: тѣ́мже вѣ́рнѡ  воспѣва́емъ тѧ̀. 
Ра́дꙋйсѧ, а҆́гг҃льскїй гла́съ взыва́емъ тѝ  пречⷭ҇таѧ: родила́ бо є҆сѝ вели́кагѡ совѣ́та а҆́гг҃ла,  и҆ ѻ҆ц҃ꙋ̀ собезнача́льна, пло́ть бы́вшаго дв҃о, за  є҆́же сп҃стѝ человѣ́ка. 
Сла́ва: Гдⷭ҇ь все́льсѧ чⷭ҇таѧ, во чре́во твоѐ,  и҆̀же бл҃гоче́стнѡ въ него̀ вѣ́рꙋющыѧ, и҆зба́вилъ  є҆́сть ѿ влады́чествїѧ вра́жїѧ: тѣ́мже велегла́снѡ  всѝ воспѣва́емъ тѧ̀ пречⷭ҇таѧ. 
И҆ ны́нѣ: Ѡ҆бле́ксѧ въ мѧ̀ влⷣка, и҆з̾ тебѐ  про́йде всенепоро́чнаѧ, и҆ и҆стлѣ́вшее є҆стество̀  ѡ҆божѝ: но того̀ молѝ бг҃ороди́тельнице, на́га всѧ́кагѡ  грѣха̀ сотвори́ти мѧ̀. 
Пѣ́снь ѕ҃ 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ. сп҃сѝ лю́ди твоѧ̑, бж҃е на́шъ: ты́ бо  крѣ́пость немощствꙋ́ющихъ и҆ и҆справле́нїе. 
Без̾ сѣ́мене бг҃а во чре́вѣ зачала̀ є҆сѝ, и҆  по ржⷭ҇твѣ̀ стра́ннѣмъ дв҃а пребыла̀ є҆сѝ  всенепоро́чна: тѣ́мже хвала́ми сла́вимъ тѧ̀, и҆̀же  тобо́ю пречⷭ҇таѧ, и҆зба́вльшесѧ клѧ́твы. 
Лѣ́ствица, ю҆́же і҆а́кѡвъ ви́дѣ: гора̀  присѣ́ннаѧ: всесвѣ́тлый ѻ҆́блакъ бж҃е́ственнагѡ  свѣ́та: две́рь, є҆́юже бг҃ъ є҆ди́нъ про́йде:  бл҃гослове́ннаѧ въ жена́хъ, ты̀ є҆сѝ пренепоро́чнаѧ. 
Сла́ва: Зако́нѡвъ є҆сте́ственныхъ кромѣ̀ родила̀  є҆сѝ дв҃о неискꙋсобра́чнаѧ, сло́во бж҃їе ѵ҆поста́сное,  и҆сцѣлѧ́ющее на́ше сокрꙋше́нїе: є҆го́же прилѣ́жнѡ  молѝ, сп҃стѝ всѣ́хъ на́съ. 
И҆ ны́нѣ: Болѣ́вшꙋю мою̀ дꙋ́шꙋ престꙋпле́ньми  прине́съ, взыва́ю тѝ всест҃а́ѧ, пресла́внаѧ, чⷭ҇таѧ:  и҆сцѣлѝ и҆ (с. 103) сп҃си́ мѧ хода́тайствомъ твои́мъ,  ꙗ҆́кѡ да воспою̀ и҆ велича́ю застꙋпле́нїе твоѐ. 
Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ а҃: Твоѐ предста́тельство  и҆мꙋ́ще пречⷭ҇таѧ, и҆ твои́ми мл҃твами лю́тыхъ  и҆збавлѧ́еми, крⷭ҇то́мъ сн҃а твоегѡ̀ вездѣ̀ соблюда́еми,  по до́лгꙋ тѧ̀ всѝ бл҃гоче́стнѡ велича́емъ. 
Пѣ́снь з҃ 
І҆рмо́съ: Тебѐ оу҆́мнꙋю бцⷣе, пе́щь  разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
Зако́на сѣ̑ни, и҆ прє́днѧѧ гада̑нїѧ  бг҃огла́сныхъ прⷪ҇рѡ́къ, твоѐ безсѣ́менное ржⷭ҇тво̀  ꙗ҆́вѣ провозвѣсти́ша, пречⷭ҇таѧ всенепоро́чнаѧ: є҆́же  воспѣва́юще зове́мъ, воспѣ́таго ѻ҆тцє́въ бг҃а и҆  препросла́вленнаго. 
Восто́къ сл҃нца родила̀ є҆сѝ бг҃обл҃года́тнаѧ  чⷭ҇таѧ, просвѣ́щшаго вѣ́рныхъ всѣ́хъ и҆сполнє́нїѧ,  но́щь же оу҆ма́льшаго ѕлоче́стїѧ. тѣ́мже чти́мъ  воспѣ́тагѡ ѻ҆тцє́въ бг҃а и҆ препросла́вленнаго. 
Сла́ва: Кꙋпина̀ и҆ногда̀ неѡпа́льнаѧ,  всенепоро́чнаѧ, твоѐ воѡбража́ше чре́во, и҆́бо не  ѡ҆пали́ тѧ ѿню́дъ ѻ҆́гнь бж҃ества̀. тѣ́мже молю́ тѧ,  ѻ҆гнѧ̀ негаси́магѡ и҆зба́ви мѧ̀, ꙗ҆́кѡ да пою̀  немо́лчнѡ чⷭ҇таѧ, вели̑чїѧ твоѧ̑. 
И҆ ны́нѣ: Мт҃и бж҃їѧ, вѣ́рныхъ по́моще,  согрѣша́ющихъ ѡ҆чище́нїе, бл҃ги́хъ всѣ́хъ  пода́тельнице, прїими́ мѧ бл҃гоꙋтро́бїемъ твои́мъ  млⷭ҇тивнымъ припа́дающа, и҆ приходѧ́ща къ тебѣ̀ съ  пла́чемъ, и҆ просѧ́щаго разрѣше́нїѧ согрѣше́нїй мои́хъ. 
Пѣ́снь и҃ 
І҆рмо́съ: Въ пещѝ ѻ҆́троцы і҆и҃левы, ꙗ҆́коже въ  горни́лѣ добро́тою бл҃гоче́стїѧ, чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̑ вѣ́ки. (с. 104) 
Зако́ннїи ѡ҆́брази, и҆ прє́днѧѧ гада̑нїѧ дв҃о,  гдⷭ҇ню тѧ̀ чⷭ҇тꙋю мт҃рь предсказа́ша ꙗ҆́вѣ: мы́ же  сбытїѐ веще́й ны́нѣ ви́дѧще, пое́мъ тѧ̀ согла́снѡ, и҆  славосло́вимъ во всѧ̑ вѣ́ки. 
Оу҆краси́сѧ бж҃е́ственными добро́тами, без̾  разсꙋжде́нїѧ въ добро́тахъ, сло́во бж҃їе ро́ждши  всенепоро́чнаѧ, красота́ми бж҃е́ственными всѣ́хъ сердца̀  оу҆ѧснѧ́ющее, вѣ́рою пѣсносло́вѧщихъ є҆го̀ во всѧ̑  вѣ́ки. 
Сла́ва: Свѧще́нными гла́сы и҆здале́ча сказа́ша  прⷪ҇ро́цы, мт҃рь тѧ̀ бы́ти всенепоро́чнаѧ влⷣцѣ бг҃ꙋ,  є҆мꙋ́же всѝ зове́мъ: бл҃гослови́те всѧ̑ дѣла̀ гдⷭ҇а,  по́йте и҆ превозноси́те є҆го̀ во вѣ́ки. 
И҆ ны́нѣ: Ꙗ҆́кѡ красна̀, ꙗ҆́кѡ предобра̀ дв҃о,  кра́снаго въ добро́тахъ, па́че вины̀ родила̀ є҆сѝ  хрⷭ҇та̀, є҆мꙋ́же всѝ зове́мъ: бл҃гослови́те всѧ̑ дѣла̀  гдⷭ҇а, по́йте и҆ превозноси́те є҆го̀ во вѣ́ки. 
Пѣ́снь ѳ҃ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Є҆стество̀ є҆́же пре́жде ѡ҆сꙋжде́нное земны́хъ  дв҃о, преесте́ственнымъ твои́мъ бж҃е́ственнымъ ржⷭ҇тво́мъ  безсме́ртїе оу҆лꙋчѝ: и҆ добро́тꙋ пре́жнюю воспрїѧ́тъ,  пою́ще тѧ̀ согла́снѡ ра́достными пѣ́сньми. 
Но́сиши всѧ̑ носѧ́щаго, и҆ млеко́мъ пита́еши,  всѣ̑мъ пи́щꙋ даю́щаго: ве́лїе и҆ стра́шное, є҆́же па́че  оу҆ма̀ твоѐ та́инство, ковче́же чⷭ҇тна́гѡ сщ҃е́нства  дв҃о бцⷣе. тѣ́мже тѧ̀ всѝ оу҆блажа́емъ. 
Сла́ва: Свѣ́тъ мнѣ̀ лежа́щꙋ, пречⷭ҇таѧ, въ  лѣ́ности тьмы̀, ны́нѣ возсїѧ́й, ѡ҆слѣплѧ́ющыѧ мѝ  по́мыслы страсте́й рѣша́щи, и҆ ми́ръ глꙋбо́къ  всенепоро́чнаѧ, при́снѡ содѣва́ющи въ дꙋшѝ мое́й,  сла́вити тѧ̀. (с. 105) 
И҆ ны́нѣ: Страшꙋ́сѧ сꙋди́ща неꙋмы́тнагѡ, и҆  сꙋдїѝ незабве́ннагѡ всенепоро́чнаѧ: и҆́мамъ бо  мно́жество согрѣше́нїй безчи́сленное, въ лѣ́ности жи́въ  всестра́стный: тѣ́мже мѧ̀ бцⷣе, оу҆ще́дривши поми́лꙋй. 
Та́же, Досто́йно є҆́сть: И҆ покло́нъ.  Трист҃о́е. и҆ по Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ.  
Въ сре́дꙋ оу҆́тра, 
по а҃-мъ стїхосло́вїи, сѣда́льны крⷭ҇тны. Гла́съ  а҃. 
Распе́ншꙋсѧ тѝ хрⷭ҇тѐ, поги́бе мꙋчи́тельство, и҆  попра́на бы́сть си́ла вра́жїѧ: ниже́ бо а҆́гг҃лъ, ни  человѣ́къ, но ты̀ са́мъ гдⷭ҇и сп҃слъ є҆сѝ на́съ,  сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Крⷭ҇та̀ твоегѡ̀ дре́вꙋ покланѧ́емсѧ  чл҃вѣколю́бче: ꙗ҆́кѡ на не́мъ пригвозди́лсѧ є҆сѝ  животѐ всѣ́хъ, и҆ ра́й ѿве́рзлъ є҆сѝ сп҃се, вѣ́рою  прише́дшемꙋ къ тебѣ̀ разбо́йникꙋ, и҆ пи́щи сподо́билъ  є҆сѝ и҆сповѣ́дающаго тѧ̀: помѧни́ мѧ гдⷭ҇и. прїимѝ  ꙗ҆́коже ѻ҆́наго и҆ на́съ зовꙋ́щихъ: согрѣши́хомъ всѝ,  милосе́рдїемъ твои́мъ не пре́зри на́съ. 
Сла́ва, и҆ ны́нѣ, крⷭ҇тобг҃оро́диченъ: А҆́гнца на  крⷭ҇тѣ̀ а҆́гница зрѧ́щи, съ разбо́йникома распина́ема  тѧ̀ долготерпѣли́ве сло́ве, и҆ копїе́мъ къ ре́бра  пробода́ема, восклица́ше вопїю́щи ма́терски: что̀  стра́нное и҆ оу҆жа́сное, і҆и҃се мо́й, та́инство,  несказа́ннѡ соверша́емое; ка́кѡ покрыва́ешисѧ гро́бомъ  неѡпи́санный бж҃е; да мѧ̀ ро́ждшꙋю тѧ̀ не ѡ҆ста́виши,  сн҃е мо́й сладча́йшїй. 
По в҃-мъ стїхосло́вїи сѣда́льны, гла́съ а҃: 
Сп҃сѝ, гдⷭ҇и, лю́ди твоѧ̀ и҆ бл҃гословѝ  достоѧ́нїе твоѐ, побѣ̑ды на сопроти̑вныѧ да́рꙋѧ и҆  твоѐ сохранѧ́ѧ (с. 106) крⷭ҇то́мъ твои́мъ жи́тельство. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
Ѻ҆рꙋ́жїе крⷭ҇тное во бране́хъ ꙗ҆ви́сѧ нѣ́когда  бл҃гочести́вомꙋ царю̀ кѡнстанті́нꙋ, непобѣди́маѧ  побѣ́да на врагѝ вѣ́ры ра́ди: сегѡ̀ трепе́щꙋтъ  сопроти̑вныѧ си̑лы: се́й бы́сть вѣ́рныхъ сп҃се́нїе, и҆  па́ѵлꙋ похвала̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Болѣ́зньми ст҃ы́хъ, и҆́миже ѡ҆ тебѣ̀  пострада́ша, оу҆моле́нъ бꙋ́ди гдⷭ҇и: и҆ всѧ̀ на́шѧ  болѣ̑зни и҆сцѣлѝ чл҃вѣколю́бче, мо́лимсѧ. 
Сла́ва, и҆ ны́нѣ, крⷭ҇тобг҃оро́диченъ: Твоѐ  предста́тельство и҆мꙋ́ще пречⷭ҇таѧ, и҆ твои́ми мл҃твами  лю́тыхъ и҆збавлѧ́еми, крⷭ҇то́мъ сн҃а твоегѡ̀ вездѣ̀  соблюда́еми, по до́лгꙋ тѧ̀ всѝ бл҃гоче́стнѡ велича́емъ. 
По г҃-мъ стїхосло́вїи сѣда́льны, гла́съ а҃. 
Подо́бенъ: Гро́бъ тво́й: 
На дре́вѣ тѧ̀ сло́ве крⷭ҇тнѣмъ, за милосе́рдїе  млⷭ҇ти, повѣ́шена пло́тїю во́лею, ꙗ҆́кѡ ви́дѣ сл҃нце,  не терпѧ̀ дерзнове́нїѧ помрачи́сѧ. тѣ́мже ѡ҆мраче́ннꙋю  дꙋ́шꙋ мою̀ просвѣтѝ непристꙋ́пнымъ свѣ́томъ твои́мъ,  и҆ сп҃си́ мѧ, молю́сѧ. 
Распростры́й на крⷭ҇тѣ̀ дла̑ни твоѧ̑ ще́дре,  ꙗ҆зы́ки бы́вшыѧ дале́че ѿ тебѐ, собра́лъ є҆сѝ  сла́вити мно́гꙋю твою̀ бл҃госты́ню: но при́зри на  наслѣ́дїе твоѐ, и҆ низложѝ вою́ющихъ на ны̀, крⷭ҇то́мъ  твои́мъ честны́мъ. 
Сла́ва, и҆ ны́нѣ, крⷭ҇тобг҃оро́диченъ:  Нескве́рнаѧ а҆́гница, а҆́гнца и҆ па́стырѧ повѣ́шена на  дре́вѣ ме́ртва зрѧ́щи, пла́чꙋщи вѣща́ше, ма́терски  восклица́ющи: ка́кѡ претерплю̀ твоѐ є҆́же па́че сло́ва  сн҃е мо́й сни́тїе, и҆ вѡ́льныѧ стрⷭ҇ти, бж҃е пребл҃гі́й;  (с. 107) 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀,  [є҆гѡ́же краегране́сїе: Крⷭ҇то́мъ сп҃са́емь є҆́смь,  пострада́вшагѡ влⷣки. Творе́нїе і҆ѡ́сифово.] Гла́съ  а҃ 
Пѣ́снь а҃ 
І҆рмо́съ: Гѡ́рькїѧ рабѡ́ты и҆зба́вльсѧ і҆и҃ль,  непроходи́мое про́йде ꙗ҆́кѡ сꙋ́шꙋ, врага̀ зрѧ̀  потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ,  чꙋдодѣ́ющемꙋ мы́шцею высо́кою, ꙗ҆́кѡ просла́висѧ. 
На крⷭ҇тѣ̀ воздвиза́емь хрⷭ҇тѐ, совоздви́глъ  є҆сѝ па́дшаго человѣ́ка, и҆ всю̀ вра́жїю си́лꙋ  низве́рглъ є҆сѝ сло́ве. тѣ́мже твоѧ̀ стрⷭ҇ти  воспѣва́ю пострада́вшагѡ, и҆ ѿ страсте́й и҆зба́вльшагѡ  мѧ̀. 
Сла́вы гдⷭ҇ь ты̀ є҆сѝ, и҆́же сла́вою вѣнча́вый  человѣ́ка, те́рнїемъ вѣнча́лсѧ є҆сѝ, ꙗ҆́кѡ да  терноно́сное є҆стество̀ на́ше сотвори́ши плодоно́сно,  сади́телю бж҃е́ственныхъ дѣѧ́нїй. 
Мч҃нченъ: Ст҃ы́хъ собо́ръ прест҃ы́й зако́ннѡ  пострада́вый, всю̀ крове́й ст҃ы́хъ тече́ньми тва́рь  ѡ҆свѧти́лъ є҆́сть, и҆ сквє́рныѧ бѣсѡ́мъ жє́ртвы  принѡси́мыѧ, ѡ҆ бз҃ѣ ѻ҆ц҃ѣ̀ потреби́лъ є҆́сть. 
Мч҃нченъ: Ва̑ша всест҃і́и мч҃нцы, ѻ҆́блацы  мꙋче́нїй не скры́ша терпѣли̑внаѧ борє́нїѧ: тѣ́мже  па́че со́лнечныхъ лꙋ́чь сла́внїи ꙗ҆ви́стесѧ,  ѡ҆блиста́юще ꙗ҆́вѣ зари̑ сп҃се́нїѧ. 
Бг҃оро́диченъ: Ѻ҆рꙋ́жїемъ снѣда́шесѧ пречⷭ҇таѧ,  страсте́й сн҃а твоегѡ̀, ꙗ҆́кѡ зрѧ́ше того̀ копїе́мъ  пробода́ема, є҆́же въ раѝ возбрани́тельное  ѿрѣва́ющагѡ ѻ҆рꙋ́жїе, не даю́щее вѣ̑рнымъ  бж҃е́ственнагѡ вхо́да. 
Дрꙋгі́й канѡ́нъ прест҃ѣ́й бцⷣѣ, гла́съ а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца  бг҃олѣ́пнѡ въ крѣ́пости просла́висѧ, та́ бо  безсме́ртне, ꙗ҆́кѡ всемогꙋ́щаѧ, проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. (с. 108) 
Стрꙋи̑ мнѣ̀ сле́зъ дꙋше́вныхъ да́рꙋй  всенепоро́чнаѧ, ꙗ҆́же и҆сто́чникъ ѡ҆ставле́нїѧ ро́ждши,  грѣхо́внꙋю скве́рнꙋ ѿмыва́юща, и҆ во смире́нїи жи́знь  мою̀ и҆зводѧ́ща. 
Превы́шши бы́сть чⷭ҇таѧ тва́ри, бг҃а вопло́щши.  тѣ́мже молю̀ тѧ̀: ѿ гно́ѧ страсте́й возста́ви мѧ̀, и҆  къ бж҃е́ственнѣй высотѣ̀ безстра́стїѧ возведѝ. 
Млⷭ҇тива мѝ ꙗ҆ви́сѧ чⷭ҇таѧ, въ де́нь сꙋ́дный,  молю́сѧ, всѧ́кагѡ и҆збавлѧ́ющи мѧ̀ стра́шнагѡ стоѧ́нїѧ и҆  лю́тагѡ мꙋче́нїѧ, прибѣга́ющаго под̾ кро́въ тво́й  пречⷭ҇таѧ влⷣчце. 
Мра́комъ грѣхо́внымъ ѡ҆держи́ма мѧ̀, и҆ па́дша  пречⷭ҇таѧ, воздви́гни, сле́зъ тꙋ́чꙋ даю́щи мѝ, и҆́миже  ѡ҆мы́ю сквє́рнаѧ дѣла̀: тѧ́ бо є҆ди́нꙋ застꙋ́пницꙋ  и҆́мамы бцⷣе. 
Пѣ́снь г҃ 
І҆рмо́съ: Не мꙋ́дростїю и҆ бога́тствомъ да  хва́литсѧ сме́ртный свои́мъ, но вѣ́рою гдⷭ҇нею  правосла́внѡ взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ: на  ка́мени твои́хъ за́повѣдей оу҆тверди́ мѧ влⷣко. 
И҆скопа́ша тѝ беззако́ннїи рꙋ́цѣ и҆ но́зѣ  і҆и҃се мо́й, дла́нїю неизрече́ннѡ созда́вшагѡ пе́рвѣе  хрⷭ҇тѐ бж҃е человѣ́ка, и҆ стрⷭ҇тїю страсте́й, и҆ тлѝ  всѣ́хъ свобо́ждшагѡ. 
Да ста́нетъ, вопїѧ́ше і҆и҃съ, лꙋна́ же и҆ сл҃нце,  є҆́же на крⷭ҇тѣ̀ прописꙋ́ѧй пострада́вшаго влⷣкꙋ  пло́тїю, свѣти́лѡмъ помраче́нїе. и҆́мже тмы̀ нача̑ла  лꙋка̑ваѧ посра́млена бы́ша. 
Мч҃нченъ: Терпѧ́хꙋ оу҆се́рднѡ ра̑ны сла́внїи  мч҃ницы, и҆ оу҆ѧзвлѧ́еми, велїа́ра ѕмі́ѧ оу҆ѧзви́ша  крѣ́пкѡ: тѣ́мже дꙋ́шъ на́шихъ ра̑ны и҆сцѣлѧ́ютъ  при́снѡ, бж҃е́ственнымъ манове́нїемъ. 
Мч҃нченъ: Ка́пища бѣсѡ́вскаѧ и҆ хра́мы разори́сте  мч҃ницы, болѣ́зньми же и҆ мꙋ́жествомъ са́ми себѐ  пресла́внѡ хра́мы воздвиго́сте бл҃года́тїю,  вмѣсти́тельны ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Бг҃оро́диченъ: Въ ча́съ страсте́й, кра́снаго  добро́тою зрѧ́щи дв҃о, видѣ́нїѧ нижѐ добро́ты и҆мꙋ́ща,  вопїѧ́ла (с. 109) є҆сѝ го́рькѡ чⷭ҇таѧ, восклица́ющи:  оу҆вы̀ мнѣ̀, ка́кѡ стра́ждеши сн҃е, ѿ страсте́й  всѣ́хъ хотѧ́й и҆зба́вити; 
И҆́нъ 
І҆рмо́съ: Є҆ди́не вѣ́дый человѣ́ческагѡ  сꙋщества̀ не́мощь, и҆ ми́лостивнѡ въ нѐ воѡбра́жсѧ:  препоѧ́ши мѧ̀ съ высоты̀ си́лою, є҆́же вопи́ти тебѣ̀  ст҃ы́й: ѡ҆дꙋшевле́нный хра́ме неизрече́нныѧ сла́вы  твоеѧ̀, чл҃вѣколю́бче. 
Хра́мъ была̀ є҆сѝ пречⷭ҇таѧ, всѣ́ми  ца́рствꙋющагѡ, бы́вша мѧ̀ верте́пъ дꙋшетлѣ́нныхъ  разбо́йникъ, и҆схитѝ ѿ тѣ́хъ ѡ҆ѕлобле́нїѧ, и҆  бж҃е́ственнагѡ дх҃а чи́сто жили́ще ꙗ҆ви́ мѧ.  [Два́жды.] 
Сле́зъ мѝ послѝ тꙋ́чꙋ, и҆зсꙋша́ющꙋ течє́нїѧ  лꙋка́выхъ мои́хъ дѣѧ́нїй, молю́сѧ, ꙗ҆́же бл҃гоꙋтро́бїѧ  ро́ждши ти́хꙋю пꙋчи́нꙋ, хрⷭ҇та̀ бг҃а на́шего, бцⷣе дв҃о  всепѣ́таѧ. 
Крѣ́пость на́мъ и҆ сто́лпъ непоколеби́мь бꙋ́ди  бг҃ора́дованнаѧ, и҆ щи́тъ, и҆ ѻ҆рꙋ́жїе непобѣди́мое,  мы́сленныхъ вра̑гъ полкѝ ѿ на́съ возбранѧ́ющи, бцⷣе  пречⷭ҇таѧ, вѣ́рою и҆ любо́вїю почита́ющихъ тѧ̀. 
Пѣ́снь д҃ 
І҆рмо́съ: Слы́ша дре́вле а҆ввакꙋ́мъ хрⷭ҇тѐ  чꙋ́дный тво́й слꙋ́хъ, и҆ стра́хомъ взыва́ше: ѿ ю҆́га  бг҃ъ прїи́детъ, и҆ ст҃ы́й ѿ горы̀ прїѡсѣне́нныѧ ча́щи,  сп҃стѝ пома̑занныѧ: сла́ва си́лѣ твое́й гдⷭ҇и. 
Ра̑ны и҆ ꙗ҆́звы хрⷭ҇тѐ претерпѣ́лъ є҆сѝ,  ꙗ҆́звы се́рдца моегѡ̀ и҆сцѣлѧ́ѧ, же́лчи вкꙋси́въ  го́рькїѧ, сла́дкагѡ вкꙋ́са тлетво́рнагѡ ѿе́млѧ вре́дъ:  на дре́вѣ же пригво́ждсѧ дре́внюю клѧ́твꙋ потреби́лъ  є҆сѝ. 
Дале́че ѿриновє́нныѧ ѿ тебѐ ꙗ҆зы́ки,  воздвиза́емь на крⷭ҇тѣ̀ бли́зъ привле́клъ є҆сѝ,  примири́лъ же є҆сѝ на́съ ѻ҆ц҃ꙋ̀ долготерпѣли́ве, въ  средꙋ̀ вве́лъ є҆сѝ ꙗ҆́кѡ хода́тай себѐ: и҆ посредѣ̀  землѝ стрⷭ҇ть претерпѣ́лъ є҆сѝ поно́снꙋю. 
Мч҃нченъ: Въ мо́ре крове́й ва́шихъ та́йнѡ  бг҃обл҃же́ннїи, со всѣ́ми свои́ми во́инствы, мы́сленный  фараѡ́нъ (с. 110) впа́дъ потопи́сѧ. тѣ́мже ра́достїю вы̀  сп҃сшесѧ прїидо́сте ко ѡ҆бѣтова́ннѣй землѝ, и҆ нбⷭ҇нїи  гра́ждане бы́сте. 
Мч҃нченъ: Возмого́ша вжилѧ́еми хрⷭ҇то́вою стрⷭ҇тїю  бл҃же́ннїи, стрⷭ҇ти разли̑чныѧ воспрїѧ́ти на честнѣ́й  пло́ти. сегѡ̀ ра́ди оу҆ставлѧ́ютъ стра̑сти дꙋ́шъ же и҆  тѣле́съ, восхвалѧ́ющихъ тѣ́хъ, и҆ бл҃жа́щихъ всегда̀. 
Бг҃оро́диченъ: Непра́ведно зрѧ́щи заколе́нїе тѧ̀  хрⷭ҇тѐ ро́ждшаѧ, рыда́ющи вопїѧ́ше тѝ: правосꙋ́де сн҃е,  ка́кѡ непра́веднѡ ѡ҆сꙋди́лсѧ є҆сѝ, хотѧ́й ѡ҆правда́ти  престꙋпле́нїемъ ѡ҆сꙋждє́ныѧ дре́вле, и҆ къ тлѣ́нїю  попо́лзшыѧсѧ; 
И҆́нъ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Бѣсо́вскими лестьмѝ лю́тѣ ѿвлачи́маго мѧ̀ ѿ  за́повѣдей бж҃їихъ, не пре́зри бл҃га́ѧ: но оу҆ще́дри  молю́сѧ, и҆ тогѡ̀ пре́лести покажи́ мѧ вы́шша,  прибѣга́ющаго пречⷭ҇таѧ къ твое́й млⷭ҇ти. [Два́жды.] 
Є҆ди́не сы́й млⷭ҇тивне хрⷭ҇тѐ бж҃е, тебѐ  ро́ждшїѧ мл҃твами, на тѧ̀ оу҆пова́ющихъ поми́лꙋй, и҆  оу҆ще́дри, и҆ къ свѣ́тꙋ за́повѣдей твои́хъ наста́ви,  и҆ вѣ́чныѧ жи́зни сподо́би. 
Оу҆снꙋ́вша въ сме́рть, и҆ во гро́бѣ лежа́ща  ѿча́ѧнїѧ пречⷭ҇таѧ, ѡ҆ко́вана желѣ́зы прегрѣше́нїй  мои́хъ, твое́ю бо́дренною мл҃твою воздви́гни, и҆ къ  покаѧ́нїю и҆спра́ви, молю́сѧ. 
Пѣ́снь є҃ 
І҆рмо́съ: Свѣ́тъ тво́й незаходи́мый возсїѧ́й  хрⷭ҇тѐ въ сердца̀ вѣ́рнѡ пою́щихъ тѧ̀, ми́ръ подава́ѧй  на́мъ, па́че оу҆ма̀. тѣ́мъ ѿ но́щи невѣ́дѣнїѧ ко  дню̀ свѣ́томъ твои́мъ текꙋ́ще, славосло́вимъ тѧ̀  чл҃вѣколю́бче. 
Сл҃нце сп҃се ѡ҆бнажи́сѧ свѣ́та, на дре́вѣ на́га  тебѐ зрѧ̀ ви́сѧща, на вода́хъ повѣ́сившаго зе́млю:  ка́мени же, на ка́мени ꙗ҆́кѡ ѡ҆щꙋти́ша воздви́жена,  распада́шесѧ стра́хомъ, и҆ ѡ҆снова̑нїѧ поколеба́шасѧ. (с.  111) 
Воздви́женъ на дре́во, и҆ гвоздьмѝ пригво́ждсѧ,  ѡ҆кровави́лъ є҆сѝ персты̀ долготерпѣли́ве, и҆ копїе́мъ  пробода́емь въ ре́бра, и҆сцѣли́лъ є҆сѝ ꙗ҆́звꙋ  а҆да́мовꙋ, ю҆́же прїѧ́тъ ребра̀ послꙋ́шавъ, и҆  преслꙋ́шавъ сотво́ршаго и҆̀. 
Мч҃нченъ: Ра́й ꙗ҆ви́сѧ мч҃никъ мно́жество,  живо́тное и҆мѣ́ѧ посредѣ̀ дре́во хрⷭ҇та̀: за него́же  поно́снꙋю до́блественнымъ по́мысломъ сме́рть  претерпѣ́вше, снѣ́дїю ро́дꙋ нача́льники  оу҆мертви́вшаго ѕмі́ѧ, бжⷭ҇твенною си́лою оу҆мертви́ша. 
Мч҃нченъ: Кро́вными ка́плѧми хрⷭ҇тѡ́вы  страда́льцы, безбо́жїѧ глꙋбинꙋ̀ и҆зсꙋши́сте, и҆  бжⷭ҇твенными и҆сточе́нїи чꙋде́съ сщ҃е́нныхъ, страсте́й  течє́нїѧ дꙋ́шъ же и҆ тѣле́съ загражда́ете. тѣ́мже  достодо́лжнѡ оу҆бл҃жа́еми є҆стѐ. 
Бг҃оро́диченъ: Оу҆дивлѧ́шесѧ непоро́чнаѧ, на  дре́вѣ зрѧ́щи хрⷭ҇та̀ воздви́жена во́лею, и҆ пла́чꙋщи  вопїѧ́ше: сн҃е мо́й и҆ бж҃е, болѣ́зни въ ржⷭ҇твѣ̀  и҆збѣ́гши, ны́нѣ болѣ́зни страждꙋ̀, непра́веднѡ ѿ  беззако́нныхъ распина́емꙋ тѝ. 
И҆́нъ 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра  концы̀, сердца̀ просвѣтѝ свѣ́томъ твоегѡ̀  бг҃оразꙋ́мїѧ, правосла́внѡ пою́щихъ тѧ̀. 
Пото́цы мно́гихъ мѝ прегрѣше́нїй приверго́шасѧ,  и҆ хра́мъ дꙋшѝ моеѧ̀ низложи́ша пречⷭ҇таѧ: но ꙗ҆́же  є҆сѝ и҆справле́нїе пра́ѻтцємъ бцⷣе, возста́ви мѧ̀  раба̀ твоего̀. 
Въ тимѣ́нїи мѧ̀ страсте́й оу҆глѣ́бнꙋвша  ѻ҆каѧ́ннаго, и҆ бꙋ́рею мно́гихъ согрѣше́нїй  потоплѧ́ема, рꙋ́кꙋ пода́вши влⷣчце, возведи́ мѧ, и҆ ко  приста́нищꙋ покаѧ́нїѧ напра́ви. 
Дꙋше́вныхъ мѝ скве́рнъ ѡ҆чище́нїе да́рꙋй, и҆  плотски́хъ мѧ̀ болѣ́зней и҆сцѣлѝ молю́сѧ, и҆ ѿ  ѡ҆бдержа́щагѡ лю́тагѡ оу҆ны́нїѧ премѣнѝ мл҃твами  твои́ми. 
Пѣ́снь ѕ҃ 
І҆рмо́съ: Ве́сь ѿ страсте́й безмѣ́рныхъ  содержꙋ́сѧ, и҆ ки́томъ ѕѡ́лъ снизпадо́хъ: но возведѝ  и҆з̾ и҆стлѣ́нїѧ мѧ̀ бж҃е, ꙗ҆́коже (с. 112) пре́жде  і҆ѡ́нꙋ, и҆ вѣ́рою безстра́стїе мѝ да́рꙋй, ꙗ҆́кѡ да во  гла́сѣ хвале́нїѧ, и҆ сп҃се́нїѧ дх҃омъ пожрꙋ́ ти. 
Є҆гда̀ мѡѷсе́й рꙋ́цѣ воздѣ́въ на высотꙋ̀,  твою̀ стрⷭ҇ть воѡбража́ше, просте́ршагѡ на дре́вѣ  дла̑ни, и҆ лꙋка́вагѡ разрꙋши́вша держа́вꙋ па́гꙋбнꙋю,  тѣ́мже и҆зба́вителѧ вѣ́дꙋще тѧ̀ и҆ сп҃са пои́мъ,  чл҃вѣколю́бче. 
Ме́ртвость претерпѣ́лъ є҆сѝ воздвиза́емь на  дре́во, и҆ оу҆мертви́телѧ на́шего оу҆мертви́лъ є҆сѝ:  и҆ ѡ҆живи́въ рꙋкꙋ̀ твоє́ю хрⷭ҇тѐ созда́нїе, въ ре́бра  же копїе́мъ пробода́емь, и҆сточи́лъ є҆сѝ двѣ̀ рѣцѣ̀  ѡ҆ставле́нїѧ, во двою̀ вѡ́лю воспѣва́емый. 
Мч҃нченъ: Честна̀ ва́ша сме́рть ст҃і́и пред̾  гдⷭ҇емъ ны́нѣ бы́сть, поче́тшихъ всѣ́хъ честны́ми  свои́ми страстьмѝ, и҆ безче́стнаго велїа́ра  посрами́вшихъ, всѣ́ми приложе́нїи мꙋ́къ низложи́ти  всѣ́хъ ва́съ ко́знствꙋющаго. 
Мч҃нченъ: Все́ю дꙋше́ю ко всѣ̑мъ ѿлꙋчи́стесѧ  многови́днымъ премꙋ́дрїи мꙋче́нїемъ, всю̀ ѡ҆брѣто́сте  спосо́бствꙋющꙋю ва́мъ по́мощь, во всѐ человѣ́чество  ѡ҆бо́лкшагосѧ. тѣ́мже на оу҆́ды ссѣка́еми: и҆ ѻ҆гню̀  приближа́ющесѧ веселѧ́стесѧ. 
Бг҃оро́диченъ: Распѧ́тїе твоѐ зрѧ́щи пречⷭ҇таѧ,  вопїѧ́ше: сн҃е, что̀ зри́мое стра́нное видѣ́нїе; и҆́же  стра̑сти болѧ́щихъ и҆сцѣлѧ́ѧй, ка́кѡ стрⷭ҇ть хрⷭ҇тѐ  терпи́ши новѣ́йшꙋю; что́ ти вразѝ возда́ша  бл҃года́телю, за нѧ́же бл҃года́ть прїѧ́ша; 
И҆́нъ 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ, сп҃сѝ лю́ди твоѧ̑ бж҃е на́шъ: ты́ бо  крѣ́пость немощствꙋ́ющихъ и҆ и҆справле́нїе. 
Рꙋкописа́нїе пречⷭ҇таѧ, прегрѣше́нїй мои́хъ  копїе́мъ расто́ргни, ро́ждшагѡсѧ ра́ди и҆з̾  безсѣ́меннагѡ твоегѡ̀ чре́ва: въ кни́зѣ мѧ̀ написа́ти  сподо́би и҆збра́нныхъ, прибѣга́ющаго къ бж҃е́ственномꙋ  покро́вꙋ твоемꙋ̀. [Два́жды.] 
Ѡ҆чи́сти хрⷭ҇тѐ, рабы̑ твоѧ̑ мл҃твами ро́ждшїѧ  тѧ̀, и҆ низпослѝ ꙗ҆́кѡ є҆ди́нъ бл҃гъ согрѣше́нїй  проще́нїе: ты́ бо є҆сѝ сп҃съ, и҆ и҆зба́витель всѣ̑мъ  надѣ́ющымсѧ на тѧ̀. (с. 113) 
Оу҆мерщвле́на мѧ̀ страстьмѝ пречⷭ҇таѧ дв҃о,  ꙗ҆́же жизнода́вца ро́ждшаѧ, ѡ҆живѝ ны́нѣ твои́ми  мл҃твами, и҆ побѣди́телѧ ꙗ҆ви́ мѧ на врага̀ ѕла́го: тѧ́  бо є҆ди́нꙋ и҆́мамы къ бг҃ꙋ помо́щницꙋ на́шꙋ. 
Пѣ́снь з҃ 
І҆рмо́съ: Проидо́ша ꙗ҆́кѡ черто́гъ пе́щный  пла́мень нестерпи́мый, и҆̀же за бл҃гоче́стїе и҆ногда̀  ѻ҆́троцы ст҃і́и показа́вшесѧ ꙗ҆́вѣ, и҆ согла́снѡ  воспѣва́юще, пѣ́снь поѧ́хꙋ: ѻ҆тцє́въ бж҃е  бл҃гослове́нъ є҆сѝ. 
Влⷣка сы́й ѿ раба̀ прїѧ́тъ і҆и҃се мо́й,  оу҆даре́нїе, свободи́ти мѧ̀ хотѧ́й порабоще́ннаго  врагꙋ̀, на крⷭ҇тѣ́ же пригво́ждсѧ сп҃са́еши мѧ̀ пою́ща:  и҆́же ѻ҆тцє́въ бж҃е, бл҃гослове́нъ є҆сѝ. 
Потрѧсе́сѧ всѧ̀ тва́рь, распина́емꙋ тѝ  бл҃гоꙋтро́бне гдⷭ҇и, копїе́мъ пробода́емꙋ тѝ, вра́гъ  всетѣле́снꙋю прїѧ́тъ ꙗ҆́звꙋ, оу҆ѧ́звенный же а҆да́мъ  и҆сцѣлѣ̀, вопїѧ̀: бл҃гослове́нъ бг҃ъ ѻ҆тє́цъ на́шихъ. 
Мч҃нченъ: Крⷭ҇то́мъ ѡ҆гражде́нное страстоте́рпєцъ  во́инство сла́вное, ѡ҆полчє́нїѧ вра̑жїѧ погꙋбѝ  бл҃года́тїю, и҆ побѣ́ды вѣнцы̀ прїѧ́тъ, вопїѧ̀:  бл҃гослове́нъ бг҃ъ ѻ҆тє́цъ на́шихъ. 
Мч҃нченъ: Ѻ҆гнѧ̀ си́льнѣйше стѧжа́вше  страда́льцы произволе́нїе, не ѡ҆па́льшесѧ ѻ҆гню̀  прїѡбща́ющесѧ, но попали́сте ѕлоче́стїѧ лꙋка́вꙋю ве́щь,  вопїю́ще: ѻ҆тє́цъ на́шихъ бж҃е бл҃гослове́нъ є҆сѝ. 
Бг҃оро́диченъ: Ржⷭ҇тво̀ твоѐ дв҃о, пресла́внѡ  вѣ́ки породѝ: и҆ воздви́женъ на крⷭ҇тъ, па́дшыѧ  совоздви́же, и҆ нбⷭ҇ныѧ жи́тели показа̀ вопїю́щыѧ:  ѻ҆тцє́въ бж҃е бл҃гослове́нъ є҆сѝ. 
И҆́нъ 
І҆рмо́съ: Тебѐ оу҆́мнꙋю бцⷣе, пе́щь  разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
Ꙗ҆́кѡ и҆сто́чника жи́зни ро́ждшаѧ, оу҆ме́ршꙋю  мою̀ дꙋ́шꙋ живоно́сною десни́цею, пречⷭ҇таѧ, воскр҃сѝ,  и҆ вопи́ти (с. 114) сподо́би во оу҆миле́нїи се́рдца  моегѡ̀: прехва́льный ѻ҆тцє́въ бж҃е бл҃гослове́нъ  є҆сѝ.[Два́жды.] 
Но́въ а҆да́мъ ѿ чи́стыхъ крове́й твои́хъ бы́ти  и҆зво́лилъ є҆́сть, и҆́же пре́жде вѣ̑къ бг҃ъ. є҆го́же  ны́нѣ молѝ, ѡ҆бетша́вшаго мѧ̀ ѡ҆бнови́ти, зовꙋ́ща:  прехва́льный ѻ҆тє́цъ на́шихъ бж҃е бл҃гослове́нъ є҆сѝ. 
Бг҃оро́диченъ: Гнѣ́ва пꙋте́мъ вра́гъ приходѧ̀,  восхи́тити хотѧ̀ неща́днѡ дꙋ́шꙋ мою̀ смире́ннꙋю, сегѡ̀  совѣ́ты, пречⷭ҇таѧ, разрꙋшѝ: и҆ пою́ща мѧ̀ оу҆ще́дри:  восхвалѧ́емый ѻ҆тцє́въ бж҃е бл҃гослове́нъ є҆сѝ. 
Пѣ́снь и҃ 
І҆рмо́съ: Чꙋ́да преесте́ственнагѡ показа̀  ѡ҆́бразъ, ѻ҆гнеро́снаѧ пе́щь дре́вле: ѻ҆́гнь бо не  ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное  ѿ дв҃ы бж҃е́ственное ржⷭ҇тво̀. тѣ́мъ воспѣва́юще  воспои́мъ: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки 
Ра́спѧтъ бы́лъ є҆сѝ на крⷭ҇тѣ̀ во́лею, и҆́же  ма́нїемъ нб҃о простры́й: гвоздьми́ же пригвозди́сѧ,  оу҆праздни́ти хотѧ̀ поползнове́нїе стра́стное  первозда́ннагѡ а҆да́ма. тѣ́мъ воспѣва́юще пое́мъ: да  бл҃гослови́тъ тва́рь всѧ́каѧ гдⷭ҇а: и҆ превозно́ситъ  є҆го̀ во вѣ́ки. 
Є҆гда́ тѧ ка́менѧ на ка́мени каменосерде́чный  собо́ръ воздви́же, го́ры поколеба́шесѧ. землѧ̀  потрѧсе́сѧ, сло́ве бж҃їй: и҆ дꙋ́шы коле́блємыѧ  оу҆тверди́шасѧ къ бж҃е́ственнѣй жи́зни, вопїю́щыѧ  всегда̀, да бл҃гослови́тъ тва́рь всѧ́каѧ гдⷭ҇а, и҆  превозно́ситъ є҆го̀ во вѣ́ки. 
Мч҃нченъ: И҆стка́ша ѻ҆де́ждꙋ сп҃си́тельнꙋю себѣ̀  ꙗ҆́вѣ ст҃і́и страстоте́рпцы: въ наготѣ̀ тѣле́снѣй  стра́ждꙋще терпѣли́внѡ, и҆ посы́панїе ра́намъ  прїе́млюще. тѣ́мъ воспѣва́юще пою́тъ: да бл҃гослови́тъ  тва́рь всѧ́каѧ гдⷭ҇а, и҆ превозно́ситъ є҆го̀ во вѣ́ки. 
Мч҃нченъ: Ноготьмѝ неми́лостивнѡ страстоте́рпцы  стрꙋ́жеми, и҆ неща́днѡ на оу҆́ды ссѣца́еми, и҆ ра́намъ  всѧ́чєскимъ (с. 115) прїѡбща́ющесѧ, и҆стꙋка̑ннымъ не  пожро́ша, мꙋ́жества же столпѝ вѣ̑рнымъ ꙗ҆ви́шасѧ:  бл҃гослови́те хрⷭ҇та̀ дѣла̀ всѧ̑, зовꙋ́ще, и҆  превозноси́те є҆го̀ во вѣ́ки. 
Бг҃оро́диченъ: Да тѧ̀ преѡгорчева́ѧй безꙋ́мный  собо́ръ: ꙗ҆́коже возмнѧ́ше ѿ землѝ взѧ́ти тѧ̀:  безча́дна бы́хъ и҆ смꙋща́юсѧ, и҆ ма́терски се́рдцемъ  болѣ́знꙋю, неискꙋсомꙋ́жнаѧ вопїѧ́ше и҆ногда̀: на  крⷭ҇тѣ̀ ви́дѧщи тѧ̀ воздви́жена: съ не́юже тва́рь  сла́витъ тѧ̀, всѣ́хъ и҆зба́вителѧ і҆и҃се во вѣ́ки. 
И҆́нъ 
І҆рмо́съ: Въ пещѝ ѻ҆́троцы і҆и҃лєвы, ꙗ҆́коже  въ горни́лѣ добро́тою бл҃гоче́стїѧ, чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̑ вѣ́ки. 
Просвѣти́ ми ѻ҆́чи сердє́чныѧ, ꙗ҆́же две́рь  свѣ́та чⷭ҇таѧ, ѻ҆́блакъ страсте́й, и҆ тьмꙋ̀ глꙋбо́кꙋю  разгонѧ́ющи, да пою̀: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те є҆го̀ во вѣ́ки. [Два́жды.] 
Ѡ҆ всѣ́хъ влⷣчце чⷭ҇таѧ, не преста́й молѧ́щисѧ  тебѐ призыва́ющихъ ꙗ҆́кѡ мт҃рь бж҃їю, дв҃о  всенепоро́чнаѧ, и҆ вопїю́щихъ: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те є҆го̀ во вѣ́ки. 
Сп҃се́нїѧ винꙋ̀ хрⷭ҇та̀ неизрече́ннѡ ро́ждшаѧ,  молѝ ѡ҆ всѣ́хъ вопїю́щихъ прилѣ́жнѡ дв҃о всепѣ́таѧ:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: И҆ покло́ны. 
Пѣ́снь ѳ҃ 
І҆рмо́съ: Неизглаго́ланное дв҃ы та́инство: нб҃о бо  сїѧ̀, и҆ прⷭ҇то́лъ херꙋві́мскїй, и҆ свѣтоно́сный  черто́гъ показа́сѧ. хрⷭ҇та̀ бг҃а вседержи́телѧ. сїю̀  бл҃гоче́стнѡ ꙗ҆́кѡ бцⷣꙋ велича́емъ. 
Ꙗ҆́коже ви́дѣ тѧ̀ дре́вле на дре́вѣ повѣ́шена  сп҃се, зе́млю повѣ́сившаго на вода́хъ безмѣ́рныхъ,  разбо́йникъ бл҃горазꙋ́мный, вѣ́рнѡ вопїѧ́ше тѝ: помѧни́  мѧ, съ ни́мже бл҃гоче́стнѡ твоѧ̑ страда̑нїѧ  прославлѧ́емъ. (с. 116) 
Распина́емь поколеба́лъ є҆сѝ землѝ ѡ҆снова̑нїѧ,  копїе́мъ же пробода́емь и҆сточа́еши безсме́ртныѧ ка̑пли,  кро́вь и҆ во́дꙋ, и҆́миже человѣ́чество ѡ҆чи́стилъ є҆сѝ  ѿ страсте́й і҆и҃се: тѣ́мже тѧ̀ воспѣва́юще  велича́емъ. 
Мч҃нченъ: Веселѧ́хꙋсѧ въ мꙋче́нїихъ ст҃і́и, са́ми  себѐ поѡщрѧ́юще ꙗ҆́коже на сла́дость, до́блїи:  ста́немъ, вопїю́ще: сѐ ѿве́рзе по́прище хрⷭ҇то́съ,  вѣнцы̀ ны́нѣ подае́тъ тѣ̑мъ, и҆̀хже возлюбѝ. 
Мч҃нченъ: Просвѣща́етсѧ всѧ́ко вѣ́рныхъ  є҆ди́нственное торжество̀, страда̑нїѧ почита́ющее  всѣ́хъ непобѣди́мыхъ мч҃нкъ, и҆ тьмы̑ болѣ́зней:  и҆́хже ра́ди неболѣ́зненныѧ сподо́бишисѧ сла́дости и҆  жи́зни, и҆ присносꙋ́щнаго наслажде́нїѧ. 
Бг҃оро́диченъ: Чл҃вѣколю́бца сло́ва неизрече́ннѡ  поро́ждшаѧ, є҆го́же зрѧ́щи ѻ҆трокови́ца ѿ человѣ̑къ  во́лею стра́ждꙋща, что̀ сїѐ, вопїѧ́ше; бг҃ъ  безстра́стенъ стра́сть прїе́млетъ: ꙗ҆́кѡ да ѿ  страсте́й и҆зба́витъ вѣ́рою покланѧ́ющихсѧ є҆мꙋ̀. 
И҆́нъ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Возмѝ тѧ́жкое бре́мѧ мои́хъ согрѣше́нїй, бцⷣе  всепѣ́таѧ, и҆ легча́йшее и҆́го сн҃а и҆ бг҃а твоегѡ̀  сподо́би мѧ̀ носи́ти, и҆ по стезѝ ше́ствовати къ  го́рнемꙋ соверше́нїю возводѧ́щей. [Два́жды.] 
Трепе́щꙋ помышлѧ́ѧ, всенепоро́чнаѧ, стра́шный  де́нь прише́ствїѧ хрⷭ҇то́ва: всѧ́ бо жи́знь моѧ̀ во  грѣсѣ́хъ сконча́сѧ, и҆ страсте́й дꙋша̀ моѧ̀  и҆спо́лнисѧ. но оу҆ще́дри мѧ̀ и҆ всѧ́кагѡ и҆зба́ви  тогда̀ ѡ҆сꙋжде́нїѧ. 
Прїимѝ пречⷭ҇таѧ влⷣчце, непотре́бнагѡ раба̀  твоегѡ̀ молє́нїѧ, и҆ дꙋшѝ моеѧ̀ и҆ тѣ́ла смꙋще́нїе во  глꙋбо́кꙋю тишинꙋ̀ преложѝ: ꙗ҆́кѡ да тѧ̀ велича́ю  сп҃са́емь. 
Та́же: Досто́йно є҆́сть: и҆ покло́нъ.  Є҆ктенїа̀ ма́лаѧ, и҆ свѣти́ленъ. Та́же ѱалмы̀  ѻ҆бы̑чныѧ. (с. 117) 
На стїхо́внѣ стїхи̑ры кре́стны. Гла́съ а҃: 
Тебѐ на дре́вѣ пригво́ждшагосѧ пло́тїю, и҆  живо́тъ на́мъ пода́вшаго, ꙗ҆́кѡ сп҃са и҆ влⷣкꙋ, пои́мъ  непреста́ннѡ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ, во всѧ̑  дни̑ на́шѧ возвесели́хомсѧ, за дни̑ въ нѧ́же смири́лъ ны̀  є҆сѝ, лѣ́та, въ нѧ́же ви́дѣхомъ ѕла̑ѧ, и҆ при́зри на  рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Твои́мъ крⷭ҇то́мъ хрⷭ҇тѐ, є҆ди́но ста́до бы́сть  а҆́гг҃лѡвъ и҆ человѣ́кѡвъ, и҆ во є҆ди́номъ собо́рѣ  нб҃о и҆ землѧ̀ весели́тсѧ, вопїѧ̀: гдⷭ҇и сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Ва́съ всехва́льнїи мч҃нцы, ни ско́рбь, ни  тѣснота̀, ни гла́дъ, ни гоне́нїе, нижѐ ра̑ны, ни  ꙗ҆́рость ѕвѣре́й, ни ме́чь, нижѐ ѻ҆́гнь претѧ́щїй  разлꙋчи́ти ѿ бг҃а возмого́ша: любо́вїю же па́че къ  немꙋ̀, ꙗ҆́кѡ въ чꙋжди́хъ подви́гшесѧ тѣлесѣ́хъ,  є҆стество̀ забы́сте, сме́рть презрѣ́вше. тѣ́мже и҆ по  достоѧ́нїю болѣ́зней ва́шихъ мздꙋ̀ прїѧ́сте, и҆ нбⷭ҇нагѡ  ца́рствїѧ наслѣ̑дницы бы́сте, непреста́ннѡ моли́тесѧ ѡ҆  дꙋша́хъ на́шихъ. 
Сла́ва, и҆ ны́нѣ, крⷭ҇тобг҃оро́диченъ: Оу҆  крⷭ҇та̀ твоегѡ̀ предстоѧ́щи сло́ве бж҃їй, а҆́гница и҆  непоро́чнаѧ мт҃и твоѧ̀, рыда́ющи вопїѧ́ше: оу҆вы̀ мнѣ̀  сн҃е, ка́кѡ оу҆мира́еши на крⷭ҇тѣ̀; оу҆вы̀ мнѣ̀,  свѣ́те мо́й сла́дкїй, гдѣ̀ твоеѧ̀ добро́ты ны́нѣ  за́йде зра́къ; краснѣ́йшїй па́че всѣ́хъ человѣ̑къ. 
Та́же, Бл҃го є҆́сть и҆сповѣ́датисѧ гдⷭ҇еви: И҆  трист҃о́е, и҆ по Ѻ҆́ч҃е на́шъ: тропа́рь. І҆ере́й  глаго́летъ є҆ктенїю̀, и҆ ѿпꙋ́стъ. Та́же ча́съ а҃-й и҆  ѱалмы̀ ѻ҆бы́чны, и҆ коне́чный ѿпꙋ́стъ. 
Въ сре́дꙋ бл҃же́нны, гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же разбо́йника введѐ хрⷭ҇то́съ во́нь, помѧни́  мѧ зовꙋ́ща, є҆гда̀ прїи́деши во црⷭ҇твїи твое́мъ. (с.  118) 
Бл҃же́ни и҆́згнани пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Поно́снꙋю претерпѣ́лъ є҆сѝ стрⷭ҇ть хрⷭ҇тѐ: и҆  поноше́нїе на́ше всѧ́кое ѿѧ́лъ є҆сѝ бл҃же, и҆  вы́шнѧгѡ црⷭ҇твїѧ прича́стники на́съ ꙗ҆ви́лъ є҆сѝ,  покланѧ́ющихсѧ твоемꙋ̀ соше́ствїю. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
А҆да́мово хрⷭ҇тѐ ѡ҆бнаже́нїе ты̀ покрыва́ѧй,  ѡ҆бнажи́лсѧ є҆сѝ пло́тїю: возне́слъ же сѧ на крⷭ҇тъ,  возне́слъ є҆сѝ на́съ ѿ глꙋбины̀ ѕлы́хъ. тѣ́мже твоѐ  сло́ве сла́вимъ ст҃о́е схожде́нїе. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Ст҃ы́ми ва́шими стрꙋ́пы, прехва́льнїи мч҃нцы,  мно́жество бѣсѡ́въ ѡ҆стрꙋпи́вше, всѧ̑ человѣ́чєскїѧ  ꙗ҆́звы и҆ стрꙋ́пы, бл҃года́тїю всегда̀ вои́стиннꙋ  и҆сцѣлѧ́ете. 
Сла́ва: Трⷪ҇ца просвѣща́етъ всѣ́хъ, чи́стѣ сїю̀  почита́ющихъ, и҆ вѣ́дꙋщихъ ю҆̀, держа́вꙋ и҆мꙋ́щꙋ  неразори́мꙋю, є҆́йже возопїи́мъ: сп҃сѝ любо́вїю трⷪ҇це  пою́щихъ тѧ̀. 
И҆ ны́нѣ: Предстоѧ́щи пренепоро́чнаѧ при  крⷭ҇тѣ̀, и҆ зрѧ́щи хрⷭ҇та̀ пригвожде́на пло́тїю,  восклица́ющи взыва́ше: гдѣ̀ твоѧ̀ за́йде милосе́рде  ны́нѣ добро́та, сла́вы гдⷭ҇и; 


(с. 118) 
Въ сре́дꙋ ве́чера, 
на Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ.  Гла́съ а҃. 
Подо́бенъ: Прехва́льнїи мч҃нцы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
А҆пⷭ҇ли сла́внїи, хрⷭ҇тѡ́вы оу҆ч҃нцы̀  бг҃озва́ннїи, вселе́нныѧ оу҆чи́телїе, ѡ҆брѣ́тше гдⷭ҇а  бг҃а, и҆ человѣ́кѡвъ хода́таѧ сꙋ́ща, томꙋ̀ бг҃олѣ́пнѡ  прилѣпи́стесѧ: и҆ ꙗ҆́кѡ бг҃а того̀, и҆ ꙗ҆́кѡ  человѣ́ка всесоверше́нна, въ мі́рѣ ꙗ҆́вѣ  проповѣ́дасте. (с. 119) 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
А҆пⷭ҇ли всемꙋ́дрїи, хрⷭ҇тѡ́вы оу҆ч҃нцы̀  бг҃озва́ннїи, вселе́нныѧ оу҆чи́телїе, ва́шими мл҃твами,  бж҃е́ствєннымъ оу҆че́нїємъ внима́ти оу҆крѣпи́те мѧ̀,  и҆ стезе́ю тѣ́сною помога́йте ходи́ти мѝ всегда̀,  ꙗ҆́кѡ да доспѣ́ю въ пребыва́нїе ра́йское  простра́ннѣйшее. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Петра̀ первопресто́льнаго воспѣва́ю, па́ѵла,  і҆а́кѡва, а҆ндре́а же и҆ фїлі́ппа, сі́мѡна, варѳоломе́а  же и҆ ѳѡмꙋ̀, матѳе́а же и҆ і҆ѡа́нна, ма́рка же и҆ лꙋкꙋ̀,  бл҃говѣ́стїѧ списа́вшихъ, ли́къ бг҃оизбра́нный, со  и҆ны́ми седмїю́десѧтьми, ꙗ҆́кѡ сло́ва самови́дцы и҆  проповѣ́дники. 
И҆́ны стїхи̑ры вели́комꙋ ст҃и́телю и҆ чꙋдотво́рцꙋ  нїкола́ю. Гла́съ а҃. 
Подо́бенъ: Нбⷭ҇ныхъ чинѡ́въ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Цр҃кѡ́вныѧ цвѣ́ты прелета́ѧй: ꙗ҆́коже птене́цъ  вы́шнѧгѡ гнѣзда̀ а҆́гг҃льскагѡ, нїко́лае требл҃же́нне,  зове́ши при́снѡ къ бг҃ꙋ ѡ҆ всѣ́хъ лю́дехъ, и҆̀же въ  нꙋ́ждныхъ бѣда́хъ и҆ и҆скꙋше́нїихъ, и҆ и҆збавлѧ́еши  мл҃твами твои́ми. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Нбⷭ҇ныѧ добрѡ́ты проходѧ́й, стра́шнꙋю ѻ҆́нꙋ  разꙋмѣ́лъ є҆сѝ сла́вꙋ, ст҃ꙋ́ю ст҃ы́хъ. тѣ́мже и҆  на́мъ нбⷭ҇наѧ словеса̀, при́снѡ живо́тныхъ ѻ҆́нѣхъ  зрѣ́нїй ꙗ҆влѧ́еши, сщ҃е́ннѣйшїй ѻ҆́тче. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Сщ҃е́нныѧ ѻ҆де́жды оу҆краше́нїе, дѣ́лательными  содѣ́лалъ є҆сѝ добродѣ́тельми свѣтлѣ́йшо, ѻ҆́тче  бг҃оно́се. тѣ́мже и҆ на́мъ сщ҃еннодѣ́йствꙋеши ди̑внаѧ  сла́вныхъ чꙋде́съ хрⷭ҇та̀ ра́ди лю́тыхъ на́съ и҆збавлѧ́ѧ.  (с. 120) 
Сла́ва, и҆ ны́нѣ, бг҃оро́диченъ: Прегрѣше́нїй  пꙋчи́ною ѡ҆бꙋрева́емь, къ ти́хомꙋ приста́нищꙋ прибѣ́гъ,  пречⷭ҇тѣй мл҃твѣ твое́й, бг҃ороди́тельнице, взыва́ю  тѝ: сп҃си́ мѧ, крѣ́пкꙋю твою̀ десни́цꙋ просте́рши рабꙋ̀  твоемꙋ̀, всенепоро́чнаѧ. 
Та́же, Свѣ́те ти́хїй: Прокі́менъ днѐ. Посе́мъ:  Сподо́би гдⷭ҇и въ ве́черъ се́й:  
На стїхо́внѣ стїхи̑ры а҆пⷭ҇лѡмъ. Гла́съ а҃: 
А҆пⷭ҇льскаѧ всесли́чнаѧ цѣвни́ца, ст҃ы́мъ дх҃омъ  дви́жима, мє́рзкїѧ бѣсѡ́въ жє́ртвы оу҆праздни́ла  є҆́сть, и҆ є҆ди́наго гдⷭ҇а проповѣ́давши, ꙗ҆зы́ки  и҆зба́ви ѿ пре́лести і҆́дѡльскїѧ, и҆ покланѧ́тисѧ  наꙋчѝ трⷪ҇цѣ є҆диносꙋ́щнѣй. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ, сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Петра̀ и҆ па́ѵла согла́снѡ похва́лимъ, лꙋкꙋ̀,  матѳе́а, ма́рка, і҆ѡа́нна, а҆ндре́а, ѳѡмꙋ̀, варѳоломе́а,  сі́мѡна канані́та, і҆а́кѡва и҆ фїлі́ппа, и҆ ве́сь ли́къ  оу҆ч҃нческїй досто́йнѡ да восхва́лимъ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Подо́бенъ, мч҃нченъ: Прехва́льнїи мч҃нцы, ва́съ ни  землѧ̀ потаи́ла є҆́сть, но не́бо прїѧ́тъ вы̀, и҆  ѿверзо́шасѧ ва́мъ ра̑йскїѧ двє́ри, и҆ внꙋ́трь бы́вше,  дре́ва живо́тнагѡ наслажда́етесѧ, хрⷭ҇то́ви моли́тесѧ,  дарова́ти дꙋша́мъ на́шымъ ми́ръ и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ра́дꙋйсѧ  ра́досте пра́дѣдѡвъ, а҆пⷭ҇лѡвъ и҆ мч҃никѡвъ весе́лїе, и҆  покро́въ на́съ дв҃о, твои́хъ рабѡ́въ. 
Та́же: Ны́нѣ ѿпꙋща́еши раба̀ твоего̀:  Трист҃о́е, и҆ по Ѻ҆́ч҃е на́шъ: тропа́рь, и҆  ѿпꙋ́стъ. (с. 121) 
Въ сре́дꙋ на повече́рїи, 
канѡ́нъ прест҃ѣ́й бцⷣѣ. Гла́съ а҃. 
Пѣ́снь а҃ 
І҆рмо́съ: Пѣ́снь послѣ́днюю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Кꙋпина́ тѧ воѡбража́ше бг҃ороди́тельнице: ѻ҆́гнь  бо носи́ла є҆сѝ вои́стиннꙋ непостоѧ́нный, пребы́вши  неѡпа́льна. тѣ́мже тѧ̀ вѣ́рными гла́сы пѣсносло́вимъ  при́снѡ. 
Ѡ҆бо́лксѧ въ чл҃вѣ́ка бг҃ъ сло́во, и҆з̾ тебѐ  па́че смы́сла воплоти́сѧ, пречⷭ҇таѧ. тѣ́мъ тѧ̀ всѧ́кое  дыха́нїе славосло́витъ, и҆ покланѧ́етсѧ тебѣ̀, и҆ по  до́лгꙋ чти́тъ. 
Сла́ва: Зачала̀ є҆сѝ пречⷭ҇таѧ, неизрече́нное  сло́во, всѧ̑ содержа́щее земны̑ѧ концы̀, и҆ сїѐ родила̀  є҆сѝ: є҆го́же молѝ прилѣ́жнѡ, поми́ловати на́съ. 
И҆ ны́нѣ: Ꙗ҆́же є҆ди́на безлѣ́тнаго бг҃а въ  лѣ́то ро́ждши воплоще́нна, пречⷭ҇таѧ влⷣчце, стра́стныѧ  моеѧ̀ дꙋшѝ вселѣ́тныѧ стра̑сти и҆сцѣлѝ. 
Пѣ́снь г҃ 
І҆рмо́съ: Да оу҆тверди́тсѧ се́рдце моѐ въ во́ли  твое́й хрⷭ҇тѐ бж҃е, и҆́же над̾ вода́ми нб҃о  оу҆твержде́й второ́е, и҆ ѡ҆снова́вый на вода́хъ зе́млю  всеси́льне. 
Да ѡ҆божи́тъ человѣ́чество, бг҃ъ бы́сть  чл҃вѣ́къ, и҆з̾ тебѐ дв҃о чⷭ҇таѧ, па́че сло́ва и҆  смы́сла: сегѡ̀ ра́ди тѧ̀ согла́снѡ вѣ́рнїи  оу҆бл҃жа́емъ. 
И҆́же є҆стество́мъ неѡпи́санный, вопло́щьсѧ и҆з̾  тебѐ написа́сѧ, бг҃обл҃года́тнаѧ чⷭ҇таѧ: є҆го́же  непреста́ннѡ молѝ, оу҆ще́дрити, и҆ просвѣти́ти дꙋ́шы  бл҃жа́щихъ тѧ̀. 
Сла́ва: Непло́дствовавшїѧ мы́сли моеѧ̀ неплѡ́дїѧ  всѧ̑ ѿженѝ, и҆ плодоно́снꙋ добродѣ́тельми дꙋ́шꙋ мою̀  покажѝ, прест҃а́ѧ бцⷣе, вѣ́рныхъ помо́щнице. (с. 122) 
И҆ ны́нѣ: И҆зба́ви мѧ̀ пренепоро́чнаѧ всѧ́кагѡ  ѡ҆бстоѧ́нїѧ, и҆ мно́гихъ собла̑знъ ѕмїе́выхъ,  вѣ́чнꙋющагѡ ѻ҆гнѧ̀ и҆ тьмы̀, ꙗ҆́же свѣ́тъ ро́ждшаѧ  на́мъ невече́рнїй. 
Пѣ́снь д҃ 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме,  словесѐ воплоще́нїе, проповѣ́далъ є҆сѝ вопїѧ̀:  внегда̀ прибли́житисѧ лѣ́тѡмъ, позна́ешисѧ, внегда̀  прїитѝ вре́мени, пока́жешисѧ: сла́ва си́лѣ твое́й  гдⷭ҇и. 
Въ пречⷭ҇тое твоѐ чре́во всели́сѧ хрⷭ҇то́съ,  всест҃а́ѧ влⷣчце, ѡ҆божѝ на́съ, пло́ть прїе́мъ  ѡ҆дꙋшевле́ннꙋ. тѣ́мъ тѧ̀ чⷭ҇тꙋю мт҃рь правосла́внѡ  воспѣва́емъ, влⷣчце, мі́рꙋ помо́щнице. 
Ст҃а́ѧ бцⷣе, ѡ҆свѧтѝ на́съ, ꙗ҆́же прест҃а́го  ро́ждшаѧ пло́тїю, оу҆подо́битисѧ хотѣ́вша человѣ́кѡмъ:  и҆ нбⷭ҇нагѡ црⷭ҇твїѧ всѣ́хъ ꙗ҆вѝ, пречⷭ҇таѧ,  прича́стники мл҃твами твои́ми. 
Сла́ва: Дв҃о бцⷣе, нескве́рнаѧ сѣ́не,  ѡ҆скве́рншагосѧ прегрѣше́ньми ѡ҆чи́сти мѧ̀ ны́нѣ  щедро́тъ твои́хъ чи́стыми зарѧ́ми, и҆ да́ждь мѝ рꙋ́кꙋ  по́мощи, да зовꙋ̀: сла́ва си́лѣ твое́й гдⷭ҇и. 
И҆ ны́нѣ: Цр҃ковь ѡ҆сщ҃е́ннаѧ бг҃ови ꙗ҆ви́ласѧ  є҆сѝ, въ тѧ̀ все́льшемꙋсѧ дв҃о па́че оу҆ма̀: того̀  молѝ, грѣхѡ́въ на́шихъ скве́рнꙋ ѡ҆чи́стити: ꙗ҆́кѡ да  хра́мы пока́жемсѧ, и҆ жили̑ща дх҃ꙋ. 
Пѣ́снь є҃ 
І҆рмо́съ: Тво́й ми́ръ да́ждь на́мъ сн҃е бж҃їй,  и҆но́гѡ бо ра́звѣ тебѐ бг҃а не зна́емъ, и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Ме́ртва мѧ̀ содѣ́ла и҆ногда̀ во є҆де́мѣ  вкꙋше́нїе лꙋка́вое: живо́тъ же ро́ждши чⷭ҇таѧ, и҆́же  дре́вомъ дре́вле оу҆мерщвле́ннаго ѡ҆животворѝ, да тѧ̀  славосло́вѧ воспѣва́ю. 
Сп҃си́ мѧ всечⷭ҇таѧ, ѿ бѣ́дъ лю́тыхъ:  воздви́гни ѿ страсте́й гно́йныхъ, и҆ и҆зба́ви мѧ̀  плѣне́нїѧ и҆ ѡ҆ѕлобле́нїѧ лꙋка́выхъ бѣсѡ́въ, любо́вїю  чтꙋ́щаго тѧ̀. (с. 123) 
Сла́ва: Ѻ҆́блакъ и҆ ра́й, и҆ две́рь свѣ́та,  трапе́зꙋ и҆ рꙋно̀ зна́емъ тѧ̀, и҆ ста́мнꙋ внꙋ́трь ма́ннꙋ  носѧ́щꙋ, сла́дость мі́ра, чⷭ҇таѧ дв҃о мт҃и. 
И҆ ны́нѣ: Ро́ждши пренепоро́чнаѧ бг҃а  є҆мманꙋ́ила, человѣ́ка ꙗ҆́вѣ за млⷭ҇рдїе бы́вшаго:  сего̀ молѝ ꙗ҆́кѡ чл҃вѣколю́бца чⷭ҇таѧ, оу҆ще́дрити  лю́ди согрѣ́шшыѧ. 
Пѣ́снь ѕ҃ 
І҆рмо́съ: Ꙗ҆́кѡ і҆ѡ́нꙋ прⷪ҇ро́ка, возведѝ  хрⷭ҇тѐ бж҃е живо́тъ мо́й ѿ тлѝ, вопїю́ ти  чл҃вѣколю́бче, ꙗ҆́кѡ жи́знь оу҆ тебѐ є҆́сть, и҆  нетлѣ́нїе, и҆ си́ла. 
Ѡ҆скверне́ннаго мѧ̀ мно́гими грѣхѝ, молю́ тѧ  сꙋ́щꙋю бл҃гꙋ́ю и҆ нескве́рнꙋю ски́нїю: ѡ҆мы́й ѿ всѧ́кїѧ  скве́рны, хода́тайствомъ твои́мъ. 
Ѡ҆кормле́нїе мѝ бꙋ́ди чⷭ҇таѧ, въ лю́тѣй пꙋчи́нѣ  жите́йскихъ напа́стей ѡ҆бꙋрева́емомꙋ, и҆ наста́ви къ  сп҃си́тельномꙋ приста́нищꙋ, и҆ сп҃си́ мѧ. 
Сла́ва: Треволнє́нїѧ пѡ́мыслъ, и҆ страсте́й  наведє́нїѧ, и҆ глꙋбина̀ грѣхѡ́въ, ѡ҆каѧ́ннꙋю мою̀ дꙋ́шꙋ  ѡ҆бꙋрева́ютъ: помози́ ми ст҃а́ѧ влⷣчце. 
И҆ ны́нѣ: Свѧще́нїѧ сѣ́нь пронарече́ннаѧ мр҃і́е,  ѡ҆скверне́ннꙋю сластьмѝ ѡ҆каѧ́ннꙋю мою̀ дꙋ́шꙋ ѡ҆свѧтѝ,  и҆ бж҃е́ственныѧ сла́вы прича́стника мѧ̀ сотворѝ. 
Та́же: Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ а҃. Подо́бенъ: Гро́бъ тво́й: 
Дв҃о и҆ пита́тельнице є҆ди́номꙋ ѿ трⷪ҇цы, раю̀  кра́сный, земны́хъ сп҃се́нїе, покро́вомъ твои́мъ сп҃са́й  бл҃гоче́стнѡ воспѣва́ющихъ тѧ̀: ты́ бо родила̀ є҆сѝ во  прⷪ҇ро́цѣхъ глаго́лавшаго, ты̀ носи́ла є҆сѝ  содержа́щаго всѧ́чєскаѧ, ꙗ҆́кѡ мт҃и хрⷭ҇та̀ бг҃а. 
Пѣ́снь з҃ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трїѐ  ꙗ҆́кѡ є҆ди́нѣми оу҆сты̀ (с. 124) поѧ́хꙋ и҆  бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ  на́шихъ. 
Безнача́льнагѡ ѻ҆ц҃а̀ сн҃ъ во чре́во твоѐ  всели́сѧ, прїи́мъ нача́ло: ꙗ҆́кѡ да на́съ и҆зба́витъ  ꙗ҆́кѡ бг҃ъ, ѿ лꙋка́выхъ нача̑лъ тьмы̀,  бг҃ороди́тельнице чⷭ҇таѧ, кла́нѧющихсѧ є҆мꙋ̀. 
И҆спещре́на бж҃е́ственными добродѣ́тельми, чⷭ҇таѧ  дв҃о, родила̀ є҆сѝ сло́во, собезнача́льное ѻ҆ц҃ꙋ̀,  добродѣ́тельми небеса̀ вои́стиннꙋ покры́вшее: є҆го́же  молѝ при́снѡ оу҆ще́дрити на́съ. 
Сла́ва: Ѡ҆свѧтѝ на̑ша помышлє́нїѧ, оу҆твердѝ  всѣ́хъ дꙋ́шы мт҃и бж҃їѧ, твори́ти до́брѣ ѡ҆правда̑нїѧ,  за милосе́рдїе неизрече́нное, воплоще́ннагѡ и҆з̾ тебѐ  дв҃о сло́ва безнача́льнагѡ ѻ҆ц҃а̀. 
И҆ ны́нѣ: Оу҆мерщвле́нный страстьмѝ мно́гими  пренепоро́чнаѧ, ѡ҆живѝ оу҆́мъ мо́й, и҆ бг҃оꙋгѡ́днаѧ  твори́ти оу҆крѣпи́ мѧ, да велича́ю тѧ̀ ꙗ҆́кѡ  застꙋ́пницꙋ при́снѡ хрⷭ҇тїа́нъ и҆ оу҆пова́нїе. 
Пѣ́снь и҃ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. 
И҆збавлѧ́емсѧ пренепоро́чнаѧ, твои́ми къ бг҃ꙋ  бдѣ́нными мл҃твами всѧ́ческихъ и҆скꙋше́нїй, тѧ̀ бцⷣꙋ  зна́ющїи бл҃гослове́ннꙋю и҆ прера́дованнꙋю. 
Воплоща́етсѧ безпло́тный и҆з̾ тебѐ бг҃олѣ́пнѡ:  є҆го́же молѝ пречⷭ҇таѧ, стра̑сти пло́ти твоеѧ̀  оу҆мертви́ти, и҆ ѡ҆живи́ти мою̀ дꙋ́шꙋ оу҆мерщвле́нꙋю  грѣхѝ. 
Сла́ва: И҆сцѣли́вшаго сокрꙋше́нїе а҆да́ма  пе́рстнаго сп҃са ро́ждшаѧ пречⷭ҇таѧ и҆ бг҃а: є҆го́же  молѝ, ꙗ҆́звы дꙋшѝ моеѧ̀ и҆сцѣли́ти, неисцѣ́льнѡ  болѧ́щыѧ. 
И҆ ны́нѣ: Возста́ви лежа́щаго во глꙋбинѣ̀ ѕѡ́лъ,  и҆ ꙗ҆́же ны́нѣ борю́щыѧ мѧ̀ побѣдѝ врагѝ, снѣ́дшыѧ  (с. 125) безмѣ́стными сластьмѝ дꙋ́шꙋ мою̀: не пре́зри  менѐ чⷭ҇таѧ, но оу҆ще́дри и҆ сп҃си́ мѧ. 
Пѣ́снь ѳ҃ 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ чл҃вѣ́къ, безнача́льный,  велича́емъ всѝ ꙗ҆́кѡ мт҃рь бг҃а на́шегѡ чи́стꙋю. 
Свѣ́тъ бж҃е́ственный ро́ждшаѧ, пренепоро́чнаѧ,  ѿ ѻ҆ц҃а̀ возсїѧ́вшїй, ѡ҆мраче́ннꙋю мою̀ дꙋ́шꙋ лестьмѝ  житїѧ̀, и҆ бы́вшꙋю врагѡ́мъ посмѣ́хъ, оу҆ще́дри, и҆  свѣ́тꙋ покаѧ́нїѧ сп҃си́тельнагѡ сподо́би, чⷭ҇таѧ. 
Свѣтови́дный тѧ̀ ѻ҆́блакъ, пренепоро́чнаѧ,  и҆са́їа зрѧ́ше, и҆з̾ негѡ́же возсїѧ̀ на́мъ сл҃нце  пра́ведное: та́йнѡ тва́рь просвѣтѝ: сегѡ̀ ра́ди тѧ̀  вѣ́рою воспѣва́емъ до́брꙋю въ жена́хъ. 
Сла́ва: Грѣхолюби́въ сы́й въ лѣ́ности живꙋ̀, и҆  сꙋди́ща, чⷭ҇таѧ, неꙋмы́тнагѡ трепе́щꙋ, на не́мже мѧ̀  соблюдѝ, твои́ми ст҃ы́ми мольба́ми, дв҃о бг҃оневѣ́сто,  неѡсꙋжде́наго: да ꙗ҆́кѡ застꙋ́пницꙋ оу҆бл҃жа́ю тѧ̀  при́снѡ. 
И҆ ны́нѣ: Трепе́щꙋ сꙋди́ща дв҃о, и҆ незабы́тнагѡ  ѻ҆чесѐ твоегѡ̀ сн҃а, содѣ́лавъ мнѡ́ги грѣхѝ на  землѝ. и҆ сегѡ̀ ра́ди тебѣ̀ вопїю̀: всеми́лостиваѧ  влⷣчце, помози́ ми, и҆ тогда́шнїѧ мѧ̀ нꙋ́жды и҆змѝ  неѡсꙋжде́ннаго чⷭ҇таѧ. 
Та́же, Досто́йно є҆́сть: И҆ покло́нъ. Та́же  Трист҃о́е. И҆ по Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи сѣда́льны а҆пⷭ҇льски. Гла́съ  а҃: 
Премꙋ́дрїи вселе́нныѧ ловцы̀, ѿ бг҃а прїе́мшїи  млⷭ҇тивное, моли́те и҆ ны́нѣ ѡ҆ на́съ вопїю́щихъ: гдⷭ҇и,  сп҃сѝ гра́дъ тво́й, и҆ ѿ ѡ҆держа́щихъ ѕѡ́лъ свободѝ  а҆пⷭ҇лъ ра́ди дꙋ́шы на́шѧ. (с. 126) 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Трꙋбы̑ хрⷭ҇тѡ́вы бл҃гогла̑сныѧ, въ пѣ́снехъ да  почти́мъ вѣ́рнїи премꙋ̑дрыѧ а҆пⷭ҇лы, ко́ни, возмꙋти́вшыѧ  безбо́жїѧ мо́ре, и҆ привле́кшыѧ ꙗ҆́кѡ и҆з̾ глꙋбины̀  человѣ́ки, къ бж҃е́ственномꙋ сп҃се́нїѧ приста́нищꙋ,  бл҃года́тїю дх҃а. 
Сла́ва, и҆ ны́нѣ, бг҃оро́диченъ: Неѡбори́мꙋю  стѣ́нꙋ стѧжа́вше вѣ́рнїи бцⷣꙋ мр҃і́ю, прїиди́те  поклони́мсѧ и҆ припаде́мъ къ не́й: дерзнове́нїе бо  и҆́мать къ ро́ждшемꙋсѧ и҆з̾ неѧ̀, и҆ мо́литсѧ, и҆  сп҃са́етъ ѿ гнѣ́ва и҆ сме́рти дꙋ́шы на́шѧ. 
По в҃-мъ стїхосло́вїи, сѣда́льны, гла́съ а҃: 
Мре́жею слове́сною плетє́нїѧ ри́тѡрскаѧ, ры́барїе  тро́стїю кре́стною разве́ргше, просвѣти́ша ꙗ҆зы́ки,  бл҃гоче́стнѡ сла́вити тѧ̀ бг҃а и҆́стиннаго, тѣ́мже тѝ  пѣ́снь оу҆крѣ́пльшемꙋ и҆̀хъ вопїе́мъ: сла́ва ѻ҆ц҃ꙋ̀,  и҆ сн҃ꙋ, сла́ва є҆диносꙋ́щномꙋ дх҃ꙋ, сла́ва тѣ́ми  просвѣти́вшемꙋ мі́ръ. 
Сті́хъ: И҆сповѣ́дѧтъ нб҃са̀ чꙋдеса̀ твоѧ̑ гдⷭ҇и. 
Свѣ́тъ ѿ свѣ́та безлѣ́тнѡ просїѧ́въ, въ  лѣ́то пло́тїю на землѝ ꙗ҆ви́сѧ, и҆ мі́ръ просвѣтѝ,  ва́ми всебл҃же́ннїи. тѣ́мже всѝ оу҆че́ньми ва́шими  бж҃е́ственными просвѣ́щшесѧ, свѧще́ннꙋю ва́шꙋ па́мѧть  почита́емъ а҆по́столи. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Мч҃ники хрⷭ҇тѡ́вы мо́лимъ всѝ ѿ  любвѐ прише́дше къ ни̑мъ съ вѣ́рою: сі́и бо ѡ҆ на́шемъ  сп҃се́нїи про́сѧтъ, сі́и и҆сточа́ютъ и҆сцѣле́нїй  бл҃года́ть, сі́и полкѝ ѿгонѧ́ютъ бѣсѡ́вскїѧ, ꙗ҆́кѡ  сохра̑нницы вѣ́ры. 
Сла́ва, и҆ ны́нѣ, бг҃оро́диченъ: Оу҆пова́нїе  хрⷭ҇тїа́нъ, прест҃а́ѧ дв҃о, є҆го́же родила̀ є҆сѝ бг҃а,  па́че оу҆ма̀ и҆ сло́ва, непреста́ннѡ молѝ ѡ҆  воспѣва́ющихъ тѧ̀, пода́ти ѡ҆ставле́нїе грѣхѡ́въ  на́шихъ всѣ́хъ и҆ и҆справле́нїе житїѧ̀, вѣ́рою и҆  любо́вїю при́снѡ сла́вѧщымъ тѧ̀. (с. 127) 
По г҃-мъ стїхосло́вїи сѣда́льны. Гла́съ а҃: 
Свѣти̑ла мы́слєннаѧ оу҆ч҃нцы̀ сп҃сѡвы  свѣ́тлїи, ꙗ҆́кѡ ѻ҆́гнь ѡ҆зари́сте всеѧ̀ землѝ  и҆сполне́нїе бж҃е́ственными оу҆че́нїи: тѣ́мже молю́сѧ,  ꙗ҆́же во тьмѣ̀ дꙋ́шꙋ мою̀ просвѣти́те, свѣтоза́рными  лꙋча́ми ва́шими всебл҃же́ннїи. 
Въ мѵ́рѣхъ живы́й чꙋ́вственнѡ ст҃и́телю, ꙗ҆́кѡ  мѵ́ромъ разꙋ́мнѡ дх҃о́внымъ ꙗ҆ви́лсѧ є҆сѝ пома́занъ  ѻ҆́тче нїко́лае, и҆ мѵ́ры чꙋде́съ твои́хъ ѡ҆благоꙋха́лъ  є҆сѝ, мѵ́ро приснотекꙋ́щее пролива́ѧ, мѵ́рными твои́ми  бл҃гоꙋха́еми пѣ́сньми, и҆ па́мѧтїю твое́ю. 
Сла́ва, и҆ ны́нѣ, бг҃оро́диченъ: Прⷪ҇ро́цы тѧ̀  ꙗ҆́снѡ провозвѣсти́ша ѻ҆трокови́це, мт҃рь бж҃їю: и҆  а҆пⷭ҇ли бж҃е́ственнїи въ мі́рѣ проповѣ́даша, и҆ мы̀  вѣ́ровахомъ. тѣ́мже всѝ бл҃гочестномꙋ́дреннѣ  почита́юще воспѣва́емъ тѧ̀, и҆ бцⷣꙋ вои́стиннꙋ при́снѡ  и҆менꙋ́емъ. 
Канѡ́нъ ст҃ы́мъ а҆пⷭ҇лѡмъ. Творе́нїе ѳеофа́ново.  Гла́съ а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца  бг҃олѣ́пнѡ въ крѣ́пости просла́висѧ: та̀ во  безсме́ртне, ꙗ҆́кѡ всемогꙋ́щаѧ, проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Бж҃е́ственными просвѣти́вшесѧ зарѧ́ми  трисо́лнечнагѡ сїѧ́нїѧ сла́внїи, положе́нїемъ  нареко́стесѧ вои́стиннꙋ бо́зи, свѣтови́днїи а҆пⷭ҇ли:  тѣ́мже по до́лгꙋ ва́съ вѣ́рою почита́емъ.  [Два́жды.] 
Сло́ва ꙗ҆́вльшагѡсѧ на землѝ за млⷭ҇рдїе  дебельство́мъ пло́ти, оу҆го́днїи слꙋжи́телїе, и҆ є҆гѡ̀  всѣ́хъ повелѣ́нїй и҆сполни́телїе вѣ́рою бы́сте,  при́снѡ почита́етесѧ а҆пⷭ҇ли. 
Свѣ́тлыми лꙋча́ми прест҃а́гѡ дх҃а при́снѡ  бл҃же́ннїи, всего́ мѧ просвѣти́те, грѣхѡ́въ тьмо́ю  покрыва́емаго, и҆ къ покаѧ́нїѧ пꙋтѝ ꙗ҆́вѣ наста́вите. 
Бг҃оро́диченъ: Ꙗ҆́же а҆пⷭ҇лѡвъ ра́дость  бг҃ороди́тельнице всенепоро́чнаѧ влⷣчце, ꙗ҆́кѡ мт҃и  бы́вши въ тѣ́хъ (с. 128) бг҃олѣ́пнѡ глаго́лавшемꙋ, съ  ни́миже моли́сѧ, ѻ҆гнѧ̀ гее́нны и҆зба́вити мѧ̀. 
И҆́нъ канѡ́нъ во ст҃ы́хъ ѻ҆тцꙋ̀ на́шемꙋ нїкола́ю  чꙋдотво́рцꙋ, є҆гѡ́же краегране́сїе: Тебѣ̀ нїко́лае  пе́рвое и҆зношꙋ̀ пѣ́нїе а҆́зъ. Творе́нїе і҆ѡ́сифово.  Гла́съ а҃. 
Пѣ́снь а҃ 
І҆рмо́съ: Пѣ́снь побѣ́днꙋю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Вѣнцы̀ оу҆краша́емь првⷣными, и҆ прⷭ҇то́лꙋ  бл҃года́ти предстоѧ̀ нїко́лае, и҆̀же пѣ́сньми тѧ̀ ны́нѣ  вѣнчава́ющыѧ вѣ́рнѡ, при́снѡ сп҃са́й мл҃твами твои́ми. 
И҆́же бл҃года́ть прїе́мъ и҆сцѣле́нїй всебл҃же́нне  нїко́лае, дꙋшѝ моеѧ̀ ꙗ҆́звы мл҃твами твои́ми и҆сцѣлѝ,  и҆ находѧ́щихъ и҆скꙋше́нїй и҆зба́ви мѧ̀, молю́сѧ. 
Крѣ́пкою нїко́лае твое́ю мл҃твою,  всеразсла́бленнꙋю дꙋ́шꙋ мою̀ прегрѣше́ньми и҆сцѣлѝ, и҆  житїѧ̀ ѕлолю́тыхъ и҆зба́ви мѧ̀, молю́сѧ. 
Бг҃оро́диченъ: Оу҆ма̀ моегѡ̀ ѡ҆мраче́нїе,  всенепоро́чнаѧ, свѣ́томъ твои́мъ ѿженѝ, и҆ тьмы̀  вѣ́чнꙋющїѧ и҆зба́ви мѧ̀, ꙗ҆́кѡ да пою̀ всегда̀ вели̑чїѧ  твоѧ̑. 
Пѣ́снь г҃ 
І҆рмо́съ: Є҆ди́не вѣ́дый человѣ́ческагѡ  сꙋщества̀ не́мощь, и҆ ми́лостивнѡ въ нѐ воѡбра́жьсѧ,  препоѧ́ши мѧ̀ съ высоты̀ си́лою, є҆́же вопи́ти тебѣ̀  ст҃ы́й: ѡ҆дꙋшевле́нный хра́ме неизрече́нныѧ сла́вы твоеѧ̀  чл҃вѣколю́бче. 
И҆́же є҆ди́нъ неви́димый бг҃ъ, ви́димь бы́сть  воплоща́емь, и҆ оу҆ч҃нкѝ ва́съ и҆збра́въ во все́мъ  мі́рѣ, є҆гѡ̀ и҆́мѧ и҆ превосходѧ́щꙋю сла́вꙋ  проповѣ́дающихъ, пребл҃же́ннїи бж҃е́ственнїи а҆пⷭ҇ли.  [Два́жды.] 
Тебѣ̀ є҆ди́номꙋ согрѣши́хъ хрⷭ҇тѐ, тебѣ̀  є҆ди́номꙋ беззако́нновахъ, и҆ дꙋ́шꙋ ѕлы́ми ѡ҆скверни́хъ:  твое́ю млⷭ҇тїю (с. 129) ѡ҆чи́сти и҆ сп҃си́ мѧ, и҆мѣ́ѧй  молѧ́щыѧ тѧ̀, є҆ди́не бл҃гопремѣни́телю і҆и҃се,  премꙋ̑дрыѧ а҆пⷭ҇лы твоѧ̑. 
Го́рестей стра́стныхъ скве́рнъ, и҆ го́рести  грѣхо́вныѧ и҆зба́вите мѧ̀ ꙗ҆́кѡ млⷭ҇тивїи а҆пⷭ҇ли, и҆  покаѧ́нїемъ ѡ҆слажда́юще мою̀ мы́сль, ꙗ҆́кѡ  бж҃е́ственнꙋю носѧ́ще сла́дость въ се́рдцы всехва́льнїи. 
Бг҃оро́диченъ: Съ невеще́ственными слꙋжи́тели,  дв҃о неискꙋсобра́чнаѧ, со всѣ́ми вы́шними си́лами, съ  мч҃нки и҆ а҆пⷭ҇лы, хрⷭ҇та̀, є҆го́же воплоти́ла є҆сѝ  ѿ чⷭ҇тыхъ крове́й твои́хъ: оу҆молѝ сп҃сти́сѧ рабѡ́мъ  твои̑мъ. 
И҆́нъ 
І҆рмо́съ: Да оу҆тверди́тсѧ се́рдце моѐ въ во́ли  твое́й хрⷭ҇тѐ бж҃е, и҆́же над̾ вода́ми нб҃о  оу҆твержде́й второ́е, и҆ ѡ҆снова́вый на вода́хъ зе́млю  всеси́льне. 
Первосвѧще́нникѡвъ оу҆добре́нїе, бл҃гоꙋха́нїе  бж҃е́ственнагѡ дх҃а, мѷрово́нными твои́ми мл҃твами  ѕлосмра̑дныѧ стра̑сти ѿженѝ се́рдца моегѡ̀, нїко́лае  мꙋ́дре, любо́вїю молю́сѧ. 
Въ лѣ́ности скончава́ю мою̀ жи́знь ѻ҆каѧ́нный,  и҆ бою́сѧ стра́шнагѡ твоегѡ̀ сꙋди́ща хрⷭ҇тѐ: на не́мже  не посрамѝ менѐ, нїкола́а хода́тайствы сщ҃е́нными  оу҆моле́нъ быва́ѧ. 
Преиспещре́нъ бж҃е́ственною бл҃года́тїю, ст҃и́телю  нїко́лае ѻ҆́тче, ѿ разли́чныхъ и҆скꙋше́нїй и҆ бѣ́дъ  сп҃сѝ, прибѣга́ющыѧ въ кро́въ тво́й при́снѡ  всеблаже́нне. 
Бг҃оро́диченъ: И҆зба́ви мѧ̀ ѿ всѣ́хъ напа́стей,  и҆ ѿ мно́гихъ собла̑знъ ѕмі́евыхъ, и҆ ѿ вѣ́чнагѡ  ѻ҆гнѧ̀ и҆ тьмы̀, всенепоро́чнаѧ, ꙗ҆́же свѣ́тъ ро́ждшаѧ  на́мъ невече́рнїй. 
Пѣ́снь д҃ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. (с. 130) 
Мо́ре безбо́жїѧ и҆ невѣ́рства возмꙋти́вше,  ꙗ҆жде́нїемъ ва́шимъ, ко́ни бг҃оизбра́ннїи хрⷭ҇тѡ́вы  а҆пⷭ҇ли: врага̀ потопи́сте мы́сленнаго, и҆ потоплє́нныѧ  человѣ́ки и҆звлеко́сте ко сп҃се́нїю. [Два́жды.] 
Прїѧ́телище дх҃а бж҃е́ственныхъ сїѧ́нїй а҆пⷭ҇ли,  ѡ҆мраче́ннꙋю мою̀ дꙋ́шꙋ, и҆ прїѧ́тнꙋ всѧ́ческихъ  страсте́й бы́вшꙋю, свѣ́томъ покаѧ́нїѧ просвѣти́те  бг҃обл҃же́ннїи бж҃е́ственнїи а҆пⷭ҇ли. 
Ѻ҆́блацы, и҆̀же во́дꙋ живо́тнꙋю ѡ҆дожди́вшїи,  и҆зсо́хшꙋю мою̀ дꙋ́шꙋ бездо́ждїемъ страсте́й  бж҃е́ственнѣ напо́йте, и҆ добродѣ́телей возрасти́ти  кла́сы сотвори́те сп҃се́нїѧ, а҆пⷭ҇ли всехва́льнїи. 
Бг҃оро́диченъ: Прⷪ҇ро́цы, а҆пⷭ҇ли прехва́льнїи,  мч҃нцы, съ мт҃рїю и҆зба́вителевою моли́тесѧ прилѣ́жнѡ,  ꙗ҆́кѡ да и҆зба́вимсѧ ѿ грѣхѡ́въ, и҆ вѣ́чныѧ мꙋ́ки,  и҆ и҆скꙋше́нїй, и҆ бѣ́дъ, и҆ скорбе́й. 
И҆́нъ 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме,  словесѐ воплоще́нїе, проповѣ́далъ є҆сѝ вопїѧ̀:  внегда̀ прибли́житисѧ лѣ́тѡмъ, позна́ешисѧ, внегда̀  прїитѝ вре́мени, пока́жешисѧ: сла́ва си́лѣ твое́й  гдⷭ҇и. 
Ꙗ҆́кѡ всѣ́хъ повелѣ́нїй бж҃їихъ и҆спо́лнитель,  ѻ҆́тче ст҃и́телю нїко́лае, соблюда́ти поспѣшѝ на́мъ  мл҃твами твои́ми, ꙗ҆̀же на землѝ законоположє́нїѧ ко  сп҃се́нїю ведꙋ̑щаѧ, и҆ и҆зба́ви всѣ́хъ напа́стей  находѧ́щихъ. 
Тече́нїе твоѐ сконча́въ преподо́бнѡ ѡ҆ хрⷭ҇тѣ̀,  пꙋти̑ на́шѧ и҆спра́ви, ꙗ҆́же къ немꙋ̀ ѻ҆́тче бг҃оно́сне  нїко́лае, ꙗ҆́кѡ да оу҆бѣжа́вше безпꙋ́тнагѡ блꙋже́нїѧ,  ко сп҃си́тельномꙋ дости́гнемъ соверше́нїю. 
И҆́же всѧ̑ кѡ́зни вра̑жїѧ оу҆спи́въ,  бж҃е́ственными бодростьмѝ, нїко́лае премꙋ́дре, бдѧ́щихъ,  и҆ бг҃а воспѣва́ющихъ, и҆ тебѐ хода́таѧ къ немꙋ̀  предлага́ющихъ, всѣ́хъ на́съ ѻ҆́тче ѡ҆благодатѝ. 
Бг҃оро́диченъ: Разꙋмѣ́въ прⷪ҇ро́къ дх҃омъ  бж҃їимъ, го́рꙋ тѧ̀ прїѡсѣне́ннꙋю преднаписа́въ чⷭ҇таѧ,  и҆ста́ѧвшыѧ зно́емъ (с. 131) мно́гихъ прегрѣше́нїй,  твои́ми бл҃гопрїѧ́тными хода́тайствы бцⷣе ны́нѣ  прохладѝ, и҆ бл҃года́тїю. 
Пѣ́снь є҃ 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра  концы̀, сердца̀ просвѣтѝ свѣ́томъ твоегѡ̀  бг҃оразꙋ́мїѧ, правосла́внѡ пою́щихъ тѧ̀. 
Ка́плющыѧ сла́дость и҆ кра́сное весе́лїе,  ꙗ҆ви́стесѧ го́ры всесла́внїи а҆по́столи, го́ресть всю̀  вра́жїю ѿе́млюще, и҆ вѣ̑рныѧ наслажда́юще.  [Два́жды.] 
Прише́дша стра́нна хрⷭ҇та̀ во своѧ̑ разꙋмѣ́сте,  и҆ и҆́скреннѡ томꙋ̀ прилѣпи́стесѧ. тѣ́мже ѿ чꙋжда́гѡ  мѧ̀ и҆зба́вите вре́да, бж҃е́ственнїи сло́ва а҆пⷭ҇ли. 
Та̑йныѧ дꙋшѝ моеѧ̀ и҆сцѣлѝ ꙗ҆́звы, мл҃твами  сщ҃е́ннѡ въ мі́рѣ проповѣ́давшихъ бж҃е́ственное твоѐ  прише́ствїе, и҆ стра̑сти ще́дре, и҆ є҆́же и҆з̾ гро́ба  воскрⷭ҇нїе. 
Бг҃оро́диченъ: Со всѣ́ми безпло́тными, є҆го́же  воплоти́ла є҆сѝ бг҃а сло́во, па́че сло́ва, бцⷣе дв҃о  молѝ, ѿ безслове́сныхъ дѣѧ́нїй и҆ плотски́хъ  страсте́й свободи́тисѧ рабѡ́мъ твои̑мъ. 
И҆́нъ 
І҆рмо́съ: Свѣ́тлый на́мъ возсїѧ́й свѣ́тъ  присносꙋ́щный, оу҆́тренюющымъ ѡ҆ сꙋдьба́хъ за́повѣдей  твои́хъ, влⷣко чл҃вѣколю́бче хрⷭ҇тѐ бж҃е на́шъ. 
Во дворѣ́хъ гдⷭ҇нихъ насажде́нъ ст҃и́телю ѻ҆́тче  нїко́лае, и҆ ꙗ҆́кѡ плодови́таѧ ма́слина, бл҃года́тїю  оу҆маща́еши ны́нѣ всѣ́хъ ли́ца, є҆ле́емъ трꙋдѡ́въ  твои́хъ. 
Мольбꙋ̀ ны́нѣ сотворѝ ѻ҆́тче нїко́лае, ѡ҆  рабѣ́хъ твои́хъ: ꙗ҆́кѡ да ѡ҆ставле́нїе согрѣше́нїй  прїи́мемъ, и҆ ѿ ѡ҆держа́щїѧ ско́рби и҆зба́вимсѧ, и҆  всѧ́кїѧ тѣсноты̀. 
Тебѐ мо́лимъ нїко́лае, бл҃га́го хода́таѧ ко  гдⷭ҇ꙋ: не ѡ҆ста́ви на́съ ст҃е без̾ застꙋпле́нїѧ. но  ѻ҆бы́чною твое́ю мл҃твою сп҃са́й. 
Бг҃оро́диченъ: Свѣтови́дный хрⷭ҇то́въ хра́ме,  ѻ҆трокови́це бг҃обл҃года́тнаѧ, мл҃твами твои́ми,  ѻ҆ц҃ꙋ̀, и҆ сн҃ꙋ, и҆ дх҃ꙋ, и҆ на́съ хра́мы сотворѝ,  прпⷣбнаѧ содѣва́ющихъ. (с. 132) 
Пѣ́снь ѕ҃ 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ, сп҃сѝ лю́ди твоѧ̑, бж҃е на́шъ: ты́ бо  крѣ́пость немощствꙋ́ющихъ и҆ и҆справле́нїе. 
Мре́жами слове́сными оу҆лови́сте ꙗ҆зы́ки, къ  ра́зꙋмꙋ ꙗ҆вле́ннагѡ назда́нїѧ человѣ́кѡвъ, ѽ  бг҃обл҃же́ннїи а҆по́столи: є҆го́же прилѣ́жнѡ ѡ҆ мі́рѣ  моли́те. [Два́жды.] 
Дꙋшѐ моѧ̀ смире́ннаѧ, дꙋшѐ ѻ҆каѧ́ннаѧ, дꙋшѐ  непока́ѧннаѧ, пока́йсѧ, и҆ возопі́й хрⷭ҇тꙋ̀: согрѣши́хъ,  ѡ҆чи́сти мѧ̀ влⷣко чл҃вѣколю́бче, мл҃твами а҆пⷭ҇лъ  твои́хъ, ꙗ҆́кѡ преблагі́й. 
И҆́же дре́вле і҆и҃лю и҆сточи́вый во́дꙋ и҆з̾  ка́мене всеси́льне, разрѣши́ ми ѡ҆мраче́нїе хрⷭ҇тѐ, и҆  приноси́ти то́ки сле́зъ сотворѝ, мл҃твами а҆пⷭ҇лъ  твои́хъ, ꙗ҆́кѡ многоми́лостивъ, да воспѣва́ю и҆  велича́ю твоѐ бл҃гоꙋтро́бїе. 
Бг҃оро́диченъ: Дв҃о, и҆з̾ тебѐ за бл҃гость  роди́тисѧ бл҃гоизво́лившаго оу҆молѝ, ꙗ҆́кѡ творца̀ и҆  бг҃а, сп҃стѝ ѿ и҆скꙋше́нїи и҆ напа́стей, на тѧ̀  прест҃а́ѧ, всегда̀ оу҆пова́нїе и҆мꙋ́щихъ. 
И҆́нъ 
І҆рмо́съ: Прⷪ҇ро́ка і҆ѡ́нꙋ подража́ѧ вопїю̀:  живо́тъ мо́й бл҃же, свободѝ и҆з̾ тлѝ, и҆ сп҃си́ мѧ,  сп҃се мі́ра, зовꙋ́ща: сла́ва тебѣ̀. 
И҆мѣ́ѧй мно́жество щедро́тъ хрⷭ҇тѐ, мно́жество  мои́хъ ѕѡ́лъ ѿженѝ мл҃твами нїкола́а, ѡ҆кормлѧ́ѧ мою̀  жи́знь, волна́ми грѣха̀ ѡ҆бꙋрева́емꙋю при́снѡ. 
Крѣ́пкѡ врага̀ попра́лъ є҆сѝ мꙋ́дре, є҆го́же  сокрꙋша́ти и҆ на́съ твои́ми мл҃твами оу҆крѣпѝ  нїко́лае, тобо́ю предста́телемъ бж҃е́ственнымъ  ѡ҆богати́вшихсѧ. 
И҆́же мѵ́рѧнѡмъ бы́въ первост҃и́тель и҆́стинный,  ѡ҆благоꙋха́й на̑ша чꙋ̑вства дꙋшє́внаѧ ѻ҆́тче нїко́лае,  и҆ враждꙋ́ющыѧ на ны̀ ѕлосмра̑дныѧ стра̑сти ѿгонѧ́й  при́снѡ. 
Бг҃оро́диченъ: Вели̑чїѧ тебѣ̀ чⷭ҇таѧ, сотворѝ  хрⷭ҇то́съ: є҆го́же молѝ при́снѡ, возвели́чити въ на́съ  бога̑тыѧ є҆гѡ̀ млⷭ҇ти, бг҃обл҃года́тнаѧ. (с. 133) 
Пѣ́снь з҃ 
І҆рмо́съ: Тебѐ оу҆́мнꙋю бцⷣе, пе́щь  разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
И҆сто́чникъ живота̀ і҆и҃съ гдⷭ҇ь сы́й, ва́съ  ѡ҆ста́ви оу҆ченикѝ ꙗ҆́коже рѣ́ки, вода́ми напаѧ́ющыѧ  бг҃оразꙋ́мїѧ всю̀ подсо́лнечнꙋю, и҆ пою́щыѧ: хва́льный  ѻ҆тцє́въ бг҃ъ и҆ препросла́вленъ. [Два́жды.] 
Ѻ҆́гнь мы́сленный въ се́рдцы носѧ́ще,  бж҃е́ственнꙋю бл҃года́ть хрⷭ҇то́вꙋ, пожго́сте оу҆ч҃нцы̀  ве́щь безбо́жїѧ. тѣ́мже вє́щныѧ моѧ̑ стра̑сти попали́те  вопїю́щагѡ: хва́льный ѻ҆тцє́въ бг҃ъ, и҆  препросла́вленъ. 
Ѻ҆́гненнагѡ мꙋче́нїѧ и҆зба́ви мѧ̀ бж҃е, мл҃твами  сла́вныхъ твои́хъ оу҆чени̑къ, и҆ не ѿве́ржи менѐ ѿ  лица̀ твоегѡ̀ гдⷭ҇и, въ покаѧ́нїи взыва́юща: хва́льный  ѻ҆тцє́въ бг҃ъ, и҆ препросла́вленъ. 
Бг҃оро́диченъ: Тлетво́рныхъ грѣхѡ́въ и҆ страсте́й  и҆зми́ мѧ гдⷭ҇и, и҆́же нетлѣ́ннѡ роди́выйсѧ ѿ дв҃ы  бг҃ома́тере, всѣ̑мъ же нетлѣ́нїе да́рꙋѧ, пѣ́сненнѡ  пою́щымъ: хва́льный ѻ҆тцє́въ бг҃ъ, и҆ препросла́вленъ. 
И҆́нъ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀  трїѐ, ꙗ҆́кѡ є҆ди́нѣми оу҆сты̀ поѧ́хꙋ и҆  бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ  на́шихъ. 
Рачи́тельною мл҃твою твое́ю мꙋ́дре, се́рдца моегѡ̀  оу҆твердѝ гле́знѣ и҆звѣ́стнѡ, на ка́мени бж҃їихъ  за́повѣдей пресвѣ́тлыхъ, сп҃са́ѧ непремѣ́ннѡ нїко́лае,  ѿ кова́рствъ па́костныхъ ѕлонача́льнагѡ врага̀. 
Разрѣше́нїе на́мъ мно́гихъ грѣхѡ́въ и҆спросѝ,  сѣ́тей жите́йскихъ и҆ нꙋ́ждныхъ, и҆ и҆скꙋше́нїй  всѧ́ческихъ находѧ́щихъ, свѧще́нне нїко́лае, всѣ́хъ  вѣ́рныхъ застꙋ́пниче, и҆ свѧти́телей ѡ҆снова́нїе. (с.  134) 
И҆́же сокры́вый ра́бъ лꙋка́вый тала́нтъ, є҆го́же  въ дѣ́ланїе бл҃говоспрїе́мъ а҆́зъ є҆́смь: и҆ бою́сѧ  та́мошнѧгѡ сꙋди́ща, на не́мже сꙋдїѐ бж҃е всѣ́хъ, не  ѡ҆сꙋдѝ менѐ, моле́нїѧ ра́ди свѧта́гѡ нїкола́а. 
Бг҃оро́диченъ: Тебѐ всест҃а́ѧ, пречⷭ҇таѧ, рабѝ  твоѝ всегда̀, во днѝ и҆ въ нощѝ мо́лимъ сокрꙋше́нною  мы́слїю, просѧ́ще и҆збавле́нїѧ грѣхѡ́въ на́шихъ, да́ти  твои́ми мл҃твами, чⷭ҇таѧ. 
Пѣ́снь и҃ 
І҆рмо́съ: Въ пещѝ ѻ҆́троцы і҆и҃лєвы, ꙗ҆́коже  въ горни́лѣ, добро́тою бл҃гоче́стїѧ чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̑ вѣ́ки. 
Ꙗ҆́кѡ лꙋчы̀ со́лнце вели́кое ва́съ прострѐ во  всю̀ вселе́ннꙋю, ѡ҆зарѧ́ѧ вѣ́рою пою́щихъ а҆пⷭ҇ли:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. [Два́жды.] 
Ꙗ҆́кѡ па́стырїе сꙋ́ще слове́снїи, ꙗ҆́кѡ а҆́гнцы  па́стырѧ, ꙗ҆́кѡ ѻ҆́вцы а҆́гнца и҆зба́вителѧ на́шегѡ  хрⷭ҇та̀, бг҃ови́дцы а҆пⷭ҇ли моли́те непреста́ннѡ, ѿ  мы́сленнагѡ мѧ̀ во́лка и҆зба́вити, и҆ сп҃са́емыхъ ча́сти  сподо́бити мѧ̀. 
Преѻкаѧ́ннаѧ дꙋшѐ, стенѝ и҆ возопі́й гдⷭ҇еви:  согрѣши́хъ па́че всѣ́хъ, и҆ беззако́нновахъ лю́тѣ:  ѡ҆чи́сти и҆ сп҃си́ мѧ ꙗ҆́кѡ блꙋдни́цꙋ, ꙗ҆́кѡ мытарѧ̀,  ꙗ҆́коже разбо́йника ще́дре, а҆пⷭ҇лѡвъ мл҃твами  бл҃гопрїѧ́тными. 
Бг҃оро́диченъ: Со а҆́гг҃лы мт҃и бж҃їѧ, со а҆пⷭ҇лы,  и҆ мч҃нки, и҆ со прⷪ҇ро́ки оу҆молѝ хрⷭ҇та̀, сп҃стѝ  взыва́ющыѧ: бл҃гослови́те всѧ̑ дѣла̀ гдⷭ҇нѧ гдⷭ҇а,  по́йте и҆ превозноси́те є҆го̀ во вѣ́ки. 
И҆́нъ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. (с. 135) 
На горѣ̀ стоѧ̀ бж҃е́ственныхъ добродѣ́телей,  концє́мъ зна́емь чꙋде́съ высо́кихъ, нїко́лае, ꙗ҆ви́лсѧ  є҆сѝ показа́ньми: тѣ́мже всѧ́къ ꙗ҆зы́къ почита́етъ  тѧ̀ во всѧ̑ вѣ́ки. 
Вкꙋси́въ прпⷣбне бж҃е́ственныѧ сла́дости,  го́ресть возненави́дѣлъ є҆сѝ страсте́й и҆ сласте́й:  ѿ ни́хже на́съ и҆зба́ви молѧ̀ хрⷭ҇та̀, востаю́щыѧ  бѣды̀ оу҆толи́ти. 
Ꙗ҆́кѡ сто́лпъ непоколеби́мь, и҆ оу҆твержде́нїе  вѣ́рныхъ, при́снѡ мѧ̀ коле́блема жите́йскими ѕло́бами,  и҆ бѣсо́вскими дохнове́нїи, оу҆крѣпѝ всебл҃же́нне  нїко́лае, моли́твами твои́ми. 
Бг҃оро́диченъ: Оу҆врачꙋ́й пречⷭ҇таѧ стра̑сти  се́рдца моегѡ̀, ро́ждшаѧ всѣ́хъ врача̀, и҆ првⷣныхъ  ча́сти ꙗ҆ви́ мѧ прича́стника, дв҃о, хрⷭ҇та̀  оу҆моли́вши. 
Та́же пое́мъ пѣ́снь бцⷣѣ: Вели́читъ дꙋша̀ моѧ̀  гдⷭ҇а: И҆ покло́ны. 
Пѣ́снь ѳ҃ 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Бж҃е́ственнїи ст҃а́гѡ дх҃а, и҆ свѣтоза́рнїи  свѣти́льницы показа́стесѧ, свѣтозаре́нїемъ честна́гѡ и҆  премꙋ́драгѡ проповѣ́данїѧ бл҃же́ннїи, просвѣти́сте всю̀  вселе́ннꙋю, тьмꙋ̀ і҆́дѡльскꙋю ѿгна́вше. [Два́жды.] 
Бж҃е́ственнагѡ мы́сленнагѡ вїногра́да ло́зїе  бы́вше, бж҃е́ственное гро́здїе возрасти́сте, и҆сточа́юще  сп҃си́тельное вїно̀ сла́внїи а҆пⷭ҇ли. тѣ́мже мѧ̀ ѿ  пїѧ́нства сласте́й и҆зба́вите. 
Трепе́щꙋ ѻ҆каѧ́нный помышлѧ́ѧ стра́шное ѻ҆́но  хрⷭ҇тѐ мо́й сꙋди́ще твоѐ, дѣѧ́ньми бо стꙋ́дными и҆  скве́рными ны́нѣ ѡ҆бложе́нъ є҆́смь, и҆ пре́жде сꙋда̀  ѡ҆сꙋжде́нъ: тѣ́мже мѧ̀ а҆пⷭ҇лъ твои́хъ мл҃твами  оу҆ще́дри. 
Бг҃оро́диченъ: Є҆ди́на человѣ́ки ѡ҆божи́ла  є҆сѝ, воплоще́нно сло́во поро́ждши: є҆го́же молѝ со  а҆пⷭ҇лы и҆ мч҃нки (с. 136) пречⷭ҇таѧ, дв҃о  всенепоро́чнаѧ, ѡ҆ на́съ вѣ́рою оу҆бл҃жа́ющихъ и҆  чтꙋ́щихъ тѧ̀. 
И҆́нъ 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ чл҃вѣ́къ, безнача́льный,  велича́емъ всѝ ꙗ҆́кѡ мт҃рь бг҃а на́шегѡ чи́стꙋю. 
Ꙗ҆́кѡ хрⷭ҇то́ва ст҃и́телѧ, ꙗ҆́кѡ свѣтоза́рнꙋю  ѕвѣздꙋ̀, ꙗ҆́кѡ чꙋде́съ самодѣ́йственника, ꙗ҆́кѡ  и҆сто́чника и҆сцѣле́нїй, ꙗ҆́кѡ сꙋ́щымъ въ ско́рбехъ  помо́щника, ꙗ҆́кѡ и҆зба́вителѧ теплѣ́йша призыва́ющымъ  тѧ̀ въ бѣда́хъ ѻ҆́тче, восхвалѧ́емъ пѣ́сньми  сщ҃е́нными. 
Тѧ̀ па́стырѧ вели́каго, и҆ подража́телѧ во все́мъ  нача́льнагѡ па́стырѧ хрⷭ҇та̀, прилѣ́жнѡ мо́лимъ  нїко́лае: ѿ высо́тъ сщ҃е́нныхъ оу҆пасѝ рабы̑ твоѧ̑,  и҆ и҆збавлѧ́й ѿ всѣ́хъ жите́йскихъ напа́стей всегда̀. 
Оу҆жѐ коне́цъ приближа́етсѧ, что̀ лѣни́шисѧ, ѽ  дꙋшѐ моѧ̀; почто̀ не тщи́шисѧ бг҃ови бл҃гоꙋго́днѡ  пожи́ти; потщи́сѧ и҆ возни́кни про́чее, и҆ возопі́й:  чл҃вѣколю́бче, оу҆ще́дри мѧ̀, нїкола́а мл҃твами  ѡ҆кормлѧ́ѧ мою̀ жи́знь, ꙗ҆́кѡ бл҃гъ. 
Бг҃оро́диченъ: Ꙗ҆́же свѣ́тъ ро́ждшаѧ  бж҃е́ственный, ѡ҆мраче́наго мѧ̀ всѣ́ми прило́ги  лꙋка́вагѡ, и҆ во оу҆ны́нїи живꙋ́ща, и҆ прогнѣ́вающа  бг҃а, просвѣтѝ всенепоро́чнаѧ, и҆ наста́ви къ дѡ́брымъ  дѣ́ланїємъ, ꙗ҆́кѡ вина̀ сꙋ́щи всѣ́хъ до́брыхъ. 
Та́же, Досто́йно є҆́сть: И҆ покло́нъ.  Є҆ктенїа̀ ма́лаѧ, и҆ свѣти́ленъ, и҆ ѱалмы̀  ѻ҆бы́чны. 
На стїхо́внѣ стїхи̑ры а҆по́стольски. Гла́съ а҃: 
А҆пⷭ҇ли сла́внїи, просвѣти́вше вселе́ннꙋю,  при́снѡ бг҃а моли́те, сп҃сти́сѧ дꙋша́мъ на́шымъ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ, во всѧ̑  дни̑ на́шѧ возвесели́хомсѧ, за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ (с. 137) ѕла̑ѧ.  и҆ при́зри на рабы̑ твоѧ̑, и҆ на дѣла̀ твоѧ̑, и҆  наста́ви сы́ны и҆́хъ. 
Петра̀ и҆ па́ѵла согла́снѡ похва́лимъ: лꙋкꙋ̀,  матѳе́а, ма́рка, і҆ѡа́нна, а҆ндре́а, ѳѡмꙋ̀, варѳоломе́а,  сі́мѡна канані́та, і҆а́кѡва и҆ фїлі́ппа, и҆ ве́сь ли́къ  оу҆чени́ческїй досто́йнѡ да восхва́лимъ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Весели́тесѧ мч҃нцы ѡ҆ гдⷭ҇ѣ, ꙗ҆́кѡ  по́двигомъ до́брымъ подвиза́стесѧ: проти́вистесѧ  царє́мъ, и҆ мꙋчи́телей побѣди́сте: ѻ҆гнѧ̀ и҆ меча̀ не  оу҆страши́стесѧ, и҆ ѕвѣре́й ди́вїихъ снѣда́ющихъ  тѣлеса̀ ва̑ша: хрⷭ҇тꙋ̀ со а҆́гг҃лы пѣ́снь возсыла́юще,  съ нб҃сѐ вѣнцы̀ прїѧ́сте: проси́те дарова́ти мі́рꙋ  ми́ръ, и҆ дꙋша́мъ на́шымъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ра́дꙋйсѧ бцⷣе  дв҃о, ра́дꙋйсѧ похвало̀ всеѧ̀ вселе́нныѧ, ра́дꙋйсѧ  пречⷭ҇таѧ мт҃и бж҃їѧ бл҃гослове́ннаѧ. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е и҆ по Ѻ҆́ч҃е на́шъ: тропа́рь. Посе́мъ  є҆ктенїа̀, и҆ ѿпꙋ́стъ. Та́же ча́съ пе́рвый, и҆  ѱалмы̀ ѻ҆бы̑чныѧ, и҆ коне́чный ѿпꙋ́стъ. 
Въ четверто́къ бл҃жє́нны. Гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же введѐ хрⷭ҇то́съ во́нь разбо́йника, помѧни́  мѧ гдⷭ҇и, вопїю́ща, є҆гда̀ прїи́деши во црⷭ҇твїи  твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Концы̀ просвѣти́вше бж҃е́ственными лꙋча́ми  оу҆че́нїй ва́шихъ, ѡ҆мраче́нїе лю́тагѡ безбо́жїѧ  разори́ли є҆стѐ, и҆ къ свѣ́тꙋ незаходи́момꙋ прише́дше,  при́снѡ бл҃жи́ми є҆стѐ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Ѻ҆́ч҃ескꙋю ѵ҆поста́снꙋю и҆мѣ́вше премꙋ́дрость,  оу҆ч҃нцы̀ хрⷭ҇тѡ́вы, всѣ́хъ ва́съ оу҆мꙋдрѧ́ющꙋю,  бꙋ́йствомъ (с. 138) проповѣ́данїѧ мі́ръ оу҆мꙋдри́ли  є҆стѐ, и҆ къ ра́зꙋмꙋ бж҃е́ственномꙋ приведо́сте. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Мч҃нченъ: Мꙋ́ки претерпѣ́вше, ꙗ҆́коже  безпло́тнїи хрⷭ҇тѡ́вы страда́льцы, и҆ всѧ̑ безплѡ́тныѧ  врагѝ крѣ́пкѡ побѣди́ли є҆стѐ. тѣ́мъ бл҃жи́ми  є҆стѐ во вѣ́ки досто́йнѡ, всехва́льнїи. 
Сла́ва: Трⷪ҇цѣ поклони́мсѧ, со ѻ҆ц҃е́мъ сн҃ꙋ, и҆  дх҃ꙋ пра́вомꙋ вѣ́рнїи, нераздѣ́льнѣй, и҆  неразлꙋ́чнѣй, и҆ сопресто́льнѣй є҆ди́ницѣ, вопїю́ще:  ст҃ъ, ст҃ъ, ст҃ъ є҆сѝ, трⷪ҇це всечестна́ѧ. 
И҆ ны́нѣ: Бл҃жи́мъ тѧ̀ пречⷭ҇таѧ, ꙗ҆́коже  прорекла̀ є҆сѝ, бг҃а во во пло́ти родила̀ є҆сѝ,  є҆го́же проповѣ́да ли́къ а҆по́стольскїй: съ ни́миже  и҆спросѝ на́мъ прегрѣше́нїй разрѣше́нїе, всепѣ́таѧ. 


(с. 138) 
Въ четверто́къ ве́чера, 
на Гдⷭ҇и воззва́хъ, стїхи̑ры чⷭ҇тно́мꙋ, и҆  животворѧ́щемꙋ крⷭ҇тꙋ̀. Гла́съ а҃. 
Подо́бенъ: Прехва́льнїи мч҃нцы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
На крⷭ҇тѣ̀ пречⷭ҇тѣи рꙋ́цѣ твоѝ просте́рлъ  є҆сѝ хрⷭ҇тѐ, ѿ тебѐ дале́че бы́вшыѧ призыва́ѧ, и҆  бли́зъ тебѐ оу҆строѧ́ѧ. тѣ́мже молю́сѧ тѝ: плѣне́на  мѧ̀ бы́вша страстьмѝ соберѝ, и҆ покаѧ́нїе мѝ да́рꙋй,  всѧ́кꙋ скве́рнꙋ страстнꙋ́ю ѡ҆чища́ющее. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. (с. 139) 
Дла̑ни пречⷭ҇тыѧ твоѧ̑ хрⷭ҇тѐ, на дре́вѣ  возне́слъ, и҆ твоѧ̑ пе́рсты ѡ҆кровави́лъ є҆сѝ, хотѧ̀  и҆зба́вити бж҃е́ственныхъ рꙋ́къ твои́хъ дѣ́ло,  чл҃вѣколю́бче а҆да́ма, престꙋпле́нїемъ держи́ма въ  црⷭ҇твїихъ сме́ртныхъ: є҆го́же воздви́глъ є҆сѝ  вла́стїю твое́ю всеси́льне. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Претерпѣ́лъ є҆сѝ пострада́ти на́съ ра́ди сп҃се,  и҆́же є҆стество́мъ непрело́женъ, и҆ безстра́стный  бж҃ество́мъ, распина́ешисѧ безнача́льне со ѕлодѣ́и, ты̀  безгрѣ́шне хрⷭ҇тѐ: и҆ со́лнце не терпѧ̀ дерзнове́нїѧ  помрачи́сѧ, и҆ землѧ̀ всѧ̀ трѧса́шесѧ, творца́ тѧ мі́рꙋ  позна́вши. 
И҆́ны стїхи̑ры крⷭ҇тобг҃оро́дичны, гла́съ и҆  подо́бенъ то́йже 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Дв҃а нескве́рнаѧ и҆ногда̀ на дре́вѣ ви́дѧщи,  є҆го́же и҆з̾ безсѣ́менна родѝ чре́ва, не терпѧ́щи  оу҆тро́бы оу҆ѧзвле́нїѧ, власы̀ терза́ющи глаго́лаше:  и҆́же манове́нїемъ содержа́й тва́рь всю̀, ка́кѡ на крⷭ҇тъ  воздви́глсѧ є҆сѝ ꙗ҆́кѡ ѡ҆сꙋжде́нъ, всѧ́кѡ хотѧ̀  сп҃стѝ чл҃вѣ́чество; 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
И҆ па́ки глаго́ли тꙋ́же стїхи́рꙋ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Ѽ ча́до неизрече́нное ѻ҆ц҃а̀ пребезнача́льна,  глаго́лаше пречⷭ҇таѧ, на крⷭ҇тѣ̀ взира́ющи моѐ  рожде́нїе, ка́кѡ не оу҆разꙋмѣ́ю, за ка̑ѧ тебѣ̀ сїѧ̑  возда́ша безбл҃года́тнїи лю́дїе; но во є҆́же прише́лъ  є҆сѝ сп҃стѝ твоѐ созда́нїе, всѧ̑ терпи́ши  долготерпѣли́внѣ, бл҃гоꙋтро́бне. 
Сла́ва, и҆ ны́нѣ, крⷭ҇тобг҃оро́диченъ: Вкꙋше́нїе  дре́внее а҆да́мово го́рькое, вкꙋси́вый же́лчи и҆ ѻ҆́цта,  оу҆слади́лъ є҆сѝ ча́до сладча́йшее, возне́ссѧ на  дре́вѣ: тѣ́мже мѧ̀ ꙗ҆́кѡ (с. 140) сꙋдїѧ̀ пра́ведный,  враче́бною стра́стїю твое́ю оу҆сладѝ влⷣко, воскре́съ  ꙗ҆́кѡ всеси́ленъ, дв҃а глаго́лаше слезѧ́щи. 
Та́же, Свѣ́те ти́хїй: Прокі́менъ днѐ. Та́же,  Сподо́би гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны. Гла́съ а҃: 
Крⷭ҇тъ воздрꙋзи́сѧ на ло́бнѣмъ, и҆ процвѣтѐ  на́мъ безсме́ртїе ѿ и҆сто́чника приснотекꙋ́щагѡ, ребра̀  сп҃сова. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ, сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Неразрꙋше́на стѣна̀ на́мъ є҆́сть чⷭ҇тны́й крⷭ҇тъ  сп҃совъ, на него́ бо надѣ́ющесѧ сп҃са́емсѧ всѝ. 
Сті́хъ: Поми́лꙋй на́съ гдⷭ҇и, поми́лꙋй на́съ:  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ, наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Мл҃твами гдⷭ҇и всѣ́хъ ст҃ы́хъ, и҆  бцⷣы, тво́й ми́ръ да́ждь на́мъ, и҆ поми́лꙋй на́съ ꙗ҆́кѡ  є҆ди́нъ ще́дръ. 
ыаколе́нїе твоѐ непра́ведное хрⷭ҇тѐ, дв҃а  зрѧ́щи, пла́чꙋщи вопїѧ́ше тѝ: ча́до сладча́йшее, ка́кѡ  без̾ пра́вды стра́ждеши; и҆ ка́кѡ на дре́вѣ ви́сиши,  и҆́же всю̀ зе́млю повѣ́сивый на вода́хъ; не ѡ҆ста́ви  менѐ є҆ди́нꙋ, бл҃годѣ́телю многомлⷭ҇тиве, мт҃рь и҆  рабꙋ̀ твою̀, молю́сѧ. 
Та́же, Ны́нѣ ѿпꙋща́еши: Трист҃о́е, и҆ по  Ѻ҆́ч҃е на́шъ: Тропа́рь ст҃о́мꙋ, и҆ ѿпꙋ́стъ. 
Въ четверто́къ на повече́рїи, 
канѡ́нъ прест҃ѣ́й бцⷣѣ. Гла́съ а҃. 
Пѣ́снь а҃ 
І҆рмо́съ: Го́рькїѧ рабо́ты и҆зба́вльсѧ і҆и҃ль,  непроходи́мое про́йде ꙗ҆́кѡ сꙋ́шꙋ, врага̀ зрѧ̀  потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ,  чꙋдодѣ́ющемꙋ мы́шцею высо́кою, ꙗ҆́кѡ просла́висѧ. (с.  141) 
Во ѿча́ѧнїи ѡ҆держи́мь є҆́смь, мно́жество  помышлѧ́ю прегрѣше́нїй мои́хъ, и҆ сꙋдїѝ ѿвѣ́тъ,  влⷣчце бцⷣе: но ты́ ми бꙋ́ди бж҃е́ственнаѧ хода́таица,  премѣнѧ́ющи є҆го̀ милосе́рдїемъ твои́мъ. 
Хрїстїа́нское прибѣ́жище, па́дающихъ  и҆справле́нїе, пречи́стаѧ, согрѣша́ющихъ ѡ҆чище́нїе,  и҆зба́ви мѧ̀ прѝ стра́шныѧ, и҆ ѻ҆гнѧ̀ негаси́магѡ,  жи́знь вѣ́чнꙋю подаю́щи мѝ. 
Сла́ва: Тебѐ дв҃о є҆ди́нꙋ всѝ вѣ́рнїи  стѧжа́хомъ застꙋ́пницꙋ тве́рдꙋ, ты́ бо бг҃а родила̀  є҆сѝ. тѣ́мже хвала́ми всѝ чи́стаѧ тѧ̀ оу҆блажа́емъ,  ро́ди всѝ земні́и по глаго́лꙋ твоемꙋ̀. 
И҆ ны́нѣ: На крⷭ҇тѣ̀ ви́дѣвши чи́стаѧ  зижди́телѧ и҆ сн҃а твоего̀ всенепоро́чнаѧ, оу҆́жаса  и҆спо́лншисѧ глаго́лаше: что̀ сїѐ ча́до ꙗ҆́кѡ  ѕлочести́вїи возда́ша тѝ ѕла̑ѧ воз̾ блага̑ѧ, ꙗ҆̀же  ꙗ҆ви́лъ є҆сѝ и҆̀мъ; 
Пѣ́снь г҃ 
І҆рмо́съ: Пре́жде вѣ̑къ ѿ ѻ҆ц҃а̀ рожде́нномꙋ  нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ  безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ  на́шъ, ст҃ъ є҆сѝ гдⷭ҇и. 
Всѝ прⷪ҇ро́цы тѧ̀ мт҃рь бж҃їю проповѣ́дахꙋ  ѡ҆́бразы пресла́вными: мы̀ сбытїѐ ꙗ҆́снѡ ви́дѧще  вѣ́рꙋемъ, и҆ про́симъ оу҆лꙋчи́ти тобо́ю бж҃е́ственныѧ  ти́хости. 
Влⷣчце мі́ра, сп҃се́нїе вѣ́рныхъ и҆  застꙋпле́нїе, ꙗ҆̀же и҆з̾ глꙋбины̀ се́рдца воздыха̑нїѧ  моѧ̑, воспꙋща́єма чⷭ҇таѧ, и҆ сле́зъ то́ки прїе́мши,  свѧ́заннаго прегрѣше́нїи мно́гими и҆зба́ви и҆ сп҃си́ мѧ. 
Сла́ва: И҆мꙋ́щи ꙗ҆́кѡ мт҃и дерзнове́нїе чⷭ҇таѧ,  ко хрⷭ҇тꙋ̀ бг҃ꙋ, ѿ а҆га́рѧнскихъ ча́дъ и҆зба́витисѧ  на́мъ молѝ при́снѡ, и҆ ѿ всѧ́кагѡ вре́да, и҆  бл҃года́рнѡ сла́вити є҆го̀, пренепоро́чнаѧ, оу҆твердѝ. 
И҆ ны́нѣ: На крⷭ҇тѣ̀ вознесе́на сн҃а своего̀  зрѧ́щи пречⷭ҇таѧ, восклица́ше, и҆ въ болѣ́зни се́рдца  возглаша́ше (с. 142) вопїю́щи. сн҃е, что́ ти содѣ́ѧша  насы́щшїисѧ твои́хъ дарѡ́въ ѕлочести́вїи и҆ беззако́ннїи; 
Пѣ́снь д҃ 
І҆рмо́съ: Же́злъ и҆з̾ ко́рене і҆ессе́ова, и҆  цвѣ́тъ ѿ негѡ̀ хрⷭ҇тѐ ѿ дв҃ы прозѧ́блъ є҆сѝ,  и҆з̾ горы̀ хва́льный, прїѡсѣне́нныѧ ча́щи, прише́лъ  є҆сѝ вопло́щьсѧ ѿ неискꙋсомꙋ́жныѧ невеще́ственный и҆  бж҃е, сла́ва си́лѣ твое́й гдⷭ҇и. 
Низложѝ сꙋровство̀ лꙋка́выхъ вра̑гъ, и҆  кова̑рства ꙗ҆̀же приноси̑маѧ на мѧ̀: и҆ ѡ҆блецы́ мѧ  твое́ю крѣ́постїю, всенепоро́чнаѧ, невреди́ма при́снѡ  соблюда́ющи, цѣ́ла и҆ непоколеби́ма, свѣ́тлѡ тѧ̀  воспѣва́ющаго. 
Побѣжде́нъ зако́номъ пло́ти, безмѣ̑стнаѧ дѣ́лаю  беззакѡ́нїѧ всестра́стный, и҆ всѧ́чески не смѣ́ю  возвестѝ ѻ҆́ко моѐ влⷣчце чⷭ҇таѧ, къ тебѣ̀: но ты̀  зако́номъ млⷭ҇рдїѧ твоегѡ̀ сп҃си́ мѧ ѻ҆каѧ́ннаго, сп҃си́  мѧ. 
Сла́ва: Є҆ди́нꙋ тѧ̀ вѣ́рнїи съ бг҃омъ,  оу҆пова́нїе непосты́дно и҆ застꙋпле́нїе и҆́мамы влⷣчце:  твои́ми мл҃твами и҆зба́ви на́съ ѿ всѧ́кихъ вра̑гъ:  ви́димыхъ и҆ неви́димыхъ, вре́да и҆ и҆скꙋше́нїй, да тѧ̀  непреста́ннѡ сла́вимъ. 
И҆ ны́нѣ: Без̾ сѣ́мене є҆го́же родила̀ є҆сѝ  сн҃а, зрѧ́щи всенепоро́чнаѧ на крⷭ҇тѣ̀ пригвожде́на,  восклица́ше мт҃рски, и҆ рыда́ющи глаго́лаше: что̀ є҆́же  на тебѣ̀ сн҃е мо́й, ви́жꙋ но́вое и҆ пресла́вное, и҆  недовѣ́домое чꙋ́до; 
Пѣ́снь є҃ 
І҆рмо́съ: Бг҃ъ сы́й ми́ра, ѻ҆ц҃ъ щедро́тъ,  вели́кагѡ совѣ́та твоегѡ̀ а҆́гг҃ла, ми́ръ подава́юща  посла́лъ є҆сѝ на́мъ. тѣ́мъ бг҃оразꙋ́мїѧ къ свѣ́тꙋ  наста́вльшесѧ, ѿ но́щи оу҆́тренююще славосло́вимъ тѧ̀  чл҃вѣколю́бче. 
Мл҃твꙋ неꙋсы́пнꙋ и҆мꙋ́щи, и҆ те́плое застꙋпле́нїе  ѡ҆ рабѣ́хъ твои́хъ, во всѧ́кихъ напа́ствꙋемыхъ житїѧ̀  бѣда́хъ предвари́вши дв҃о, и҆схитѝ, и҆ сп҃сѝ, да не  печа́лїю поже́рты бꙋ́демъ и҆ и҆стлѣ́емъ. (с. 143) 
Мр҃і́е бж҃їе жили́ще, менѐ жили́ще бы́вша  лꙋка́выхъ дꙋхѡ́въ дѣ́лы скве́рными, и҆ си́хъ  и҆сполнѧ́ющаго во́лю безꙋ́мнѡ, покаѧ́нїемъ ꙗ҆вѝ бг҃ꙋ  жили́ще. 
Сла́ва: Болѧ́щыѧ ны̀ лю́тѣ дꙋше́ю вкꙋ́пѣ и҆  тѣ́ломъ, страстьмѝ грѣхо́вными, и҆сцѣлѝ ꙗ҆́кѡ  млⷭ҇рдаѧ и҆ бг҃а мт҃и: ты́ бо вели́кагѡ вои́стиннꙋ  дꙋша́мъ же и҆ тѣ́лѡмъ врача̀ родила̀ є҆сѝ хрⷭ҇та̀,  неѡскꙋ́дный и҆сто́чникъ жи́зни. 
И҆ ны́нѣ: На дре́вѣ крⷭ҇тнѣмъ зрѧ́щи сн҃а,  разлива́шесѧ оу҆тро́бою, и҆ со слеза́ми взыва́ше  пренепоро́чнаѧ: оу҆жаса́юсѧ твоегѡ̀ долготерпѣ́нїѧ сн҃е  мо́й, но́вое ви́дѧщи чꙋ́до: ка́кѡ безгрѣ́шенъ сы́й  непра́веднꙋю терпи́ши сме́рть; 
Пѣ́снь ѕ҃ 
І҆рмо́съ: И҆з̾ оу҆тро́бы і҆ѡ́нꙋ млⷣнца  и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же  все́льшеесѧ сло́во, и҆ пло́ть прїе́мшее про́йде  сохра́ншее нетлѣ́ннꙋ: є҆го́же бо не пострада̀  и҆стлѣ́нїѧ, ро́ждшꙋю сохранѝ неврежде́ннꙋ. 
Мѵ́ра мы́сленнагѡ прїѧ́телище была̀ є҆сѝ, всю̀  зе́млю ѡ҆бл҃гоꙋха́вшагѡ бж҃ества̀ бл҃ги́ми вонѧ́ми,  прест҃а́ѧ бг҃оневѣ́сто. тѣ́мже бл҃гоꙋха́нїемъ мл҃твы  твоеѧ̀ всѧ́кое ѕлосмра́дїе потребѝ ѿ дꙋшѝ мои́хъ  прегрѣше́нїй. 
Ѻ҆́гнь сласте́й ѕѣлѡ̀ ѡ҆палѧ́етъ мѧ̀, и҆  ѡ҆скорблѧ́етъ смире́нное моѐ се́рдце, и҆ къ  безмѣ́стномꙋ дѣ́ланїю совокꙋплѧ́етъ мѧ̀ беззако́ннѡ.  потщи́сѧ се́й оу҆гаси́ти, ꙗ҆́же ѻ҆́гнь бж҃е́ственный  ро́ждшаѧ, сп҃се́нїе моѐ бг҃оневѣ́стнаѧ. 
Сла́ва: И҆зба́ви на́съ дв҃о всепѣ́таѧ, ѿ  напа́стей вра̑гъ ви́димыхъ и҆ неви́димыхъ, и҆ соблюдѝ  мт҃и бж҃їѧ правосла́вною вѣ́рою вои́стиннꙋ бцⷣꙋ тѧ̀  и҆сповѣ́дающихъ: и҆́маши бо при́снѡ мо́щь, ꙗ҆́кѡ  ро́ждши созда́вшаго всѧ́чєскаѧ. 
И҆ ны́нѣ: При крⷭ҇тѣ̀ стоѧ́щи, и҆ ви́дѧщи  своего̀ сн҃а, пло́тїю ви́сима пренепоро́чнаѧ, распала́ше  печа́лїю оу҆тро́бꙋ свою̀, и҆ слеза́ми ѡ҆блива́ющи  взыва́ше: ча́до, вои́стиннꙋ неизглаго́ланно на всѧ̑  человѣ́ки твоѐ бл҃гоꙋтро́бїе. (с. 144) 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ а҃. Подо́бенъ: Гро́бъ тво́й: 
Нескве́рнаѧ а҆́гница, а҆́гнца и҆ па́стырѧ ви́сѧща  ме́ртва на дре́вѣ зрѧ́щи, рыда́ющи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва  сн҃е мо́й, сни́тїе и҆ во́льныѧ стра́сти, бж҃е пребл҃гі́й; 
Пѣ́снь з҃ 
І҆рмо́съ: Ѻ҆́троцы бл҃гоче́стїю совоспита́ни,  ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ  не оу҆боѧ́шасѧ, но посредѝ пла́мене стоѧ́ще поѧ́хꙋ:  ѻ҆тцє́въ бж҃е бл҃гослове́нъ є҆сѝ. 
Не терплю̀ бѣсо́вскагѡ прило́га и҆ молвы̀,  помрача́етъ бо мѝ оу҆́мъ пла́мень сласте́й плотски́хъ:  но не пре́зри менѐ, ст҃а́ѧ бцⷣе, оу҆пова́нїе моѐ на  тѧ̀ возложи́вшагѡ. 
Безневѣ́стнаѧ дв҃о, всест҃а́ѧ бг҃оневѣ́сто  влⷣчце, прегрѣше́нїй мои́хъ плени̑цы разрѣшѝ мл҃твами  твои́ми, и҆ сою́зъ любвѐ хрⷭ҇то́вы присовокꙋпѝ,  добродѣ́тельныѧ плоды̀ принести́ ми. 
Сла́ва: Ꙗ҆́же всѣ̑мъ сꙋ́щымъ въ мі́рѣ,  застꙋ́пница є҆сѝ и҆ стѣна̀ хрⷭ҇тїа́нѡмъ, и҆  прибѣ́жище непосты́дно чⷭ҇таѧ мр҃і́е тѣ́мже вѣ́рою тѧ̀  чтꙋ́ще вопїе́мъ хрⷭ҇тꙋ̀: ѻ҆тє́цъ на́шихъ бж҃е  бл҃гослове́нъ є҆сѝ. 
И҆ ны́нѣ: Прест҃а́ѧ дв҃а зрѧ́щи сн҃а своего̀  ви́сима на крⷭ҇тѣ̀, оу҆жа́снѡ дивлѧ́шесѧ, и҆  глаго́лаше: ка́кѡ претерплю̀ оу҆мерщвле́на ви́дѧщи тѧ̀  нача́льника жи́зни, и҆ жизнода́вца. 
Пѣ́снь и҃ 
І҆рмо́съ: Чꙋ́да преесте́ственнагѡ показа̀  ѡ҆́бразъ, ѻ҆гнеро́снаѧ пе́щь дре́вле: ѻ҆́гнь бо не  ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное  ѿ дв҃ы бж҃е́ственное ржⷭ҇тво̀. тѣ́мъ воспѣва́юще  воспои́мъ: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Влⷣчце мі́ра бцⷣе, во глꙋбинѣ̀ ѕѡ́лъ поги́бели  менѐ погрꙋже́ннаго ѕлоꙋ́мнѣ сластьмѝ плотски́ми, и҆  (с. 145) пристра́стїемъ вещьмѝ житїѧ̀, возведѝ є҆ди́на  млⷭ҇рдїемъ твои́мъ. не и҆́мамъ бо наде́жды сп҃се́нїѧ  ѿню́дъ: ве́сь бо є҆́смь, чⷭ҇таѧ, во ѿча́ѧнїи. 
Ты̀ є҆сѝ сп҃се́нїе всѣ́хъ человѣ́кѡвъ, ꙗ҆́же  бг҃а ро́ждши неизрече́ннымъ ѡ҆́бразомъ: ты̀ вѣ́рныхъ  сп҃си́тельница бцⷣе, и҆ слѣпы́хъ наста́вница, и҆  па́дающихъ и҆справле́нїе. тѣ́мже тѧ̀ восхвалѧ́юще  хрⷭ҇тꙋ̀ зове́мъ: бл҃гослови́те всѧ̑ дѣла̀ гдⷭ҇а, по́йте  и҆ превозноси́те є҆го̀ во вѣ́ки. 
Сла́ва: Стѣ́нꙋ претве́рдꙋ тѧ̀ стѧжа́вше,  сп҃се́нїѧ на́шегѡ наде́ждꙋ на тѧ̀ возложи́хомъ,  бг҃ома́ти. но ты̀ бꙋ́ди рабѡ́мъ твои̑мъ приста́нище, и҆  стѣна̀ неѡбори́ма, и҆ ко є҆́же вопи́ти непреста́ннѡ  напра́ви: да бл҃гослови́тъ тва́рь всѧ́каѧ гдⷭ҇а, и҆  превозно́ситъ є҆го̀ во вѣ́ки. 
И҆ ны́нѣ: Оу҆тро́бою ма́терски растерза́ема, и҆  слеза́ми мно́гими и҆сполнѧ́ема, ꙗ҆́же чи́стѡ ро́ждшаѧ  тѧ̀ зрѧ́щи на крⷭ҇тѣ̀, стена́ньми неꙋтѣ́шными взыва́ше:  болѣ́зни и҆збѣ́гши въ ржⷭ҇твѣ̀ твое́мъ сн҃е мо́й,  болѣ́знїю ны́нѣ ѡ҆держи́ма є҆́смь, ви́дѧщи зра́къ  тво́й безче́стенъ. 
Пѣ́снь ѳ҃ 
І҆рмо́съ: Неизглаго́ланное дв҃ы та́инство: нб҃о бо  сїѧ̀, и҆ престо́лъ херꙋві́мскїй, и҆ свѣтоно́сный  черто́гъ показа́сѧ, хрⷭ҇та̀ бг҃а вседержи́телѧ, сїю̀  бл҃гоче́стнѡ ꙗ҆́кѡ бцⷣꙋ велича́емъ. 
Ѡ҆калѧ́хъ безче́стїѧ страстьмѝ дꙋ́шꙋ мою̀  ѻ҆каѧ́нный, всю́ же дꙋшетлѣ́нными страстьмѝ  ѡ҆скверни́хъ пло́ть: но ꙗ҆́кѡ чⷭ҇таѧ же и҆ нескве́рнаѧ,  ты́ мѧ ѡ҆чи́сти мно́жествомъ млⷭ҇ти твоеѧ̀. 
Не стѧжа́хъ ра́звѣ тебѐ чⷭ҇таѧ прибѣ́жища, не  зна́ю влⷣчце, и҆́ны на землѝ застꙋ́пницы тве́рдыѧ и҆  покро́ва: тѣ́мже къ тебѣ̀ те́плѣ притеко́хъ, просѧ̀  тобо́ю прїѧ́ти согрѣше́нїй и҆збавле́нїе. 
Сла́ва: Всепѣ́таѧ, твоѧ̑ рабы̑ ны́нѣ млⷭ҇тивнѡ  зри́ши свы́ше, вѣ́рою бл҃гоче́стною соблюда́ющи, и҆  твои́ми (с. 146) моли́твами всѧ́ческихъ и҆збавлѧ́ющи  на́съ ѡ҆бстоѧ́нїй, и҆́стиннꙋю тѧ̀ чтꙋ́щихъ бцⷣꙋ чⷭ҇тꙋю. 
И҆ ны́нѣ: Ꙗ҆́же безсѣ́менное рожде́нїе  позна́вшаѧ, тѧ̀ чл҃вѣколю́бче на дре́вѣ крⷭ҇тнѣмъ  повѣ́шена ꙗ҆́кѡ ви́дѣ, вопїѧ́ше: сн҃е и҆ бж҃е мо́й  всеси́льне, человѣ́ки сп҃стѝ хотѧ́й, ка́кѡ прїѧ́лъ  є҆сѝ ны́нѣ распѧ́тїе; 
Та́же, Досто́йно є҆́сть: И҆ покло́нъ. Та́же  Трист҃о́е. И҆ по Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ. 
Въ пѧто́къ оу҆́тра, 
по а҃-мъ стїхосло́вїи сѣда́льны крⷭ҇тны. Гла́съ  а҃: 
Распе́ншꙋсѧ тѝ хрⷭ҇тѐ, поги́бе мꙋчи́тельство, и҆  попра́на бы́сть си́ла вра́жїѧ: ни а҆́гг҃лъ бо, ни  человѣ́къ, но ты̀ са́мъ гдⷭ҇и сп҃слъ є҆сѝ на́съ,  сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Крⷭ҇та̀ твоегѡ̀ дре́вꙋ покланѧ́емсѧ  чл҃вѣколю́бче, ꙗ҆́кѡ на то́мъ пригвозди́лсѧ є҆сѝ  животѐ всѣ́хъ: ра́й ѿве́рзлъ є҆сѝ сп҃се, вѣ́рою  прише́дшемꙋ къ тебѣ̀ разбо́йникꙋ, и҆ пи́щи сподо́билъ  є҆сѝ и҆сповѣ́дꙋющаго тѧ̀: помѧни́ мѧ гдⷭ҇и. прїимѝ  ꙗ҆́коже ѻ҆́наго, и҆ на́съ вопїю́щихъ тебѣ̀:  согрѣши́хомъ всѝ, млⷭ҇рдїемъ твои́мъ не пре́зри на́съ. 
Сла́ва, и҆ ны́нѣ, крⷭ҇тобг҃оро́диченъ:  Нескве́рнаѧ а҆́гница, а҆́гнца и҆ па́стырѧ повѣ́шена на  дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва  сн҃е мо́й сни́тїе, и҆ вѡ́льныѧ стрⷭ҇ти, бж҃е пребл҃гі́й; 
По в҃-мъ стїхосло́вїи сѣда́льны крⷭ҇тны, гла́съ  а҃: 
Ѻ҆рꙋ́жїе крⷭ҇тное во бране́хъ ꙗ҆ви́сѧ и҆ногда̀  бл҃гочести́вомꙋ царю̀ кѡнстанті́нꙋ, непобѣди́маѧ  побѣ́да на врагѝ, (с. 147) вѣ́ры ра́ди, сегѡ̀  трепе́щꙋтъ сопроти̑вныѧ си̑лы, сїѐ бы́сть вѣ̑рнымъ  сп҃се́нїе, и҆ па́ѵлꙋ похвала̀. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
И҆́же дре́вле а҆да́ма ѿ пе́рсти созда́вый,  бре́нною рꙋко́ю заꙋше́нъ бы́въ ще́дре, и҆ распѧ́тїе  претерпѣ́лъ є҆сѝ, порꙋга̑нїѧ же и҆ ра̑ны. ѽ чꙋдесѐ!  ѽ мно́гагѡ долготерпѣ́нїѧ твоегѡ̀! сла́ва гдⷭ҇и  живонѡ́снымъ твои̑мъ стрⷭ҇те́мъ, и҆́миже на́съ сп҃слъ  є҆сѝ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Страда́нїѧ похвало́ю, и҆ вѣне́чною  по́честїю, сла́внїи стрⷭ҇тоте́рпцы, ѡ҆дѣ́ѧвшесѧ тобо́ю  гдⷭ҇и, терпѣ́нїемъ оу҆́бѡ ра́нъ беззако́нныхъ  побѣди́ша, и҆ си́лою бж҃е́ственною ѿ нб҃съ побѣ́дꙋ  прїѧ́ша. тѣ́хъ мл҃твами и҆ на́съ свободѝ ѿ  неви́димагѡ врага̀ сп҃се, и҆ сп҃сѝ на́съ. 
Сла́ва, и҆ ны́нѣ, крⷭ҇тобг҃оро́диченъ: Зрѧ́щи тѧ̀  хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀  просте́рта, вопїѧ́ше: сн҃е мо́й собезнача́льне ѻ҆ц҃ꙋ̀ и҆  дх҃ꙋ, что̀ неизрече́нное твоѐ сїѐ смотре́нїе, и҆́мже  сп҃слъ є҆сѝ ще́дре, пречⷭ҇тꙋю рꙋкꙋ̀ твоє́ю созда́нїе; 
По г҃-мъ стїхосло́вїи сѣда́льны крⷭ҇тны. Гла́съ  а҃: 
На дре́вѣ тѧ̀ сло́ве крⷭ҇тнѣмъ, сл҃нца сла́вы  і҆и҃се, за млⷭ҇рдїе млⷭ҇ти, повѣ́шена пло́тїю во́лею,  ꙗ҆́кѡ ви́дѣ сл҃нце, не терпѧ́щи дерзнове́нїѧ,  помрачи́сѧ. тѣ́мже ѡ҆мраче́ннꙋю мою̀ дꙋ́шꙋ просвѣтѝ  неприкоснове́ннымъ свѣ́томъ твои́мъ, и҆ сп҃си́ мѧ,  молю́сѧ. 
На крⷭ҇тѣ̀ пригвозди́лсѧ є҆сѝ во́лею ще́дре,  ѡ҆божи́лъ є҆сѝ и҆стлѣ́вшее на́ше сꙋщество̀, и҆  человѣкоꙋбі́йцꙋ ѕмі́ѧ оу҆мертви́лъ є҆сѝ. но  оу҆твердѝ правосла́вїе въ ми́рѣ, и҆ низложѝ  є҆реті́чествꙋющихъ воста̑нїѧ, чⷭ҇тны́мъ крⷭ҇то́мъ  твои́мъ. 
Сла́ва, и҆ ны́нѣ, крⷭ҇тобг҃оро́диченъ: И҆̀же  твоѐ застꙋпле́нїе стѧжа́вше пречⷭ҇таѧ, и҆ твои́ми  мл҃твами ѿ бѣ́дъ и҆збавлѧ́емсѧ: крⷭ҇то́мъ бо сн҃а  твоегѡ̀ всегда̀ храни́ми вездѣ̀, по до́лгꙋ тѧ̀ всѝ  бл҃гоче́стнѡ велича́емъ. (с. 148) 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀,  [є҆гѡ́же краегране́сїе: Стра́сть чⷭ҇тнꙋ́ю хвалю̀  влⷣчню.] Творе́нїе гдⷭ҇и́на і҆ѡ́сифа. Гла́съ а҃. 
Пѣ́снь а҃ 
І҆рмо́съ: Помо́гшемꙋ бг҃ꙋ во є҆гѵ́птѣ  мѡѷсе́ови, и҆ тѣ́мъ фараѡ́на со всево́инствомъ  погрꙋзи́вшемꙋ, побѣ́днꙋю пѣ́снь пои́мъ, ꙗ҆́кѡ  просла́висѧ. 
Стрⷭ҇ти претерпѣ́въ на́съ ра́ди, и҆́же  є҆стество́мъ безстра́стенъ, и҆ ра́спѧтъ бы́въ съ  разбо́йникома, началоѕло́бнаго ѕмі́ѧ оу҆мертви́лъ є҆сѝ  сло́ве, и҆ сп҃слъ є҆сѝ покланѧ́ющыѧсѧ тебѣ̀. 
Восто́къ восто́кѡвъ сы́й, къ за́падѡмъ  ѿринове́номꙋ є҆стествꙋ̀ на́шемꙋ і҆и҃се прише́лъ  є҆сѝ: тебе́ же сл҃нца зрѧ̀ распина́ема, свѣ́тъ сво́й  сокры̀. 
Мч҃нченъ: Сме́ртїю вре́менною жи́знь вѣ́чнꙋю  премѣни́вше до́брѣ страда́льцы сла́внїи, црⷭ҇твїѧ  нбⷭ҇нагѡ сподо́бистесѧ: сегѡ̀ ра́ди прославлѧ́етесѧ, и҆  бл҃жи́ми є҆стѐ. 
Мч҃нченъ: И҆̀же стрⷭ҇те́мъ хрⷭ҇тѡ́вымъ  оу҆подо́бльшесѧ до́блественнѣ, стра̑сти и҆сцѣлева́ете  земны́хъ, рꙋкодѣ́йствїемъ та́йнымъ, и҆ сло́вомъ  прого́ните дꙋ́хи, ст҃і́и мч҃нцы. 
Бг҃оро́диченъ: Ꙗ҆́коже а҆́гница зрѧ́щи на  крⷭ҇тѣ̀ хрⷭ҇та̀ воздви́жена, и҆ взира́ющи а҆́гнца  восклица́ющи вопїѧ́ше: гдѣ̀ твоѧ̀ за́йде добро́та,  долготерпѣли́ве сн҃е пребезнача́льне; 
И҆́нъ канѡ́нъ прест҃ѣ́й бцⷣѣ. Гла́съ а҃. 
І҆рмо́съ: Пѣ́снь побѣ́днꙋю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Ꙗ҆́же є҆ди́на безлѣ́тнаго бг҃а въ лѣ́то  ро́ждши воплоще́нна, всест҃а́ѧ пречⷭ҇таѧ, вселѣ̑тныѧ  стра̑сти преѻкаѧ́нныѧ моеѧ̀ дꙋшѝ и҆сцѣлѝ. 
Стрꙋ́пы дꙋшѝ моеѧ̀, и҆ се́рдца недоꙋмѣ́нїе,  помышле́нїй ѡ҆мраче́нїе, и҆ оу҆́мное побѣжде́нїе  потребѝ пречⷭ҇таѧ, ꙗ҆́кѡ млⷭ҇тиваѧ, твои́ми мл҃твами.  (с. 149)  
Ꙗ҆́же свѣ́тъ ро́ждшаѧ и҆зба́вителѧ моего̀, тьмы̀  и҆ мꙋ́къ вѣ́чныхъ и҆зба́ви мѧ̀ пречⷭ҇таѧ: ꙗ҆́кѡ да  сп҃са́емь воспѣва́ю бл҃гоꙋтро́бїе твоѐ. 
Въ пꙋчи́нѣ лю́тыхъ, и҆ въ молвѣ̀ страсте́й  потоплѧ́емь є҆́смь а҆́зъ, твою̀ пречⷭ҇таѧ призыва́ю  тишинꙋ̀: сп҃си́ мѧ, приста́нище бо є҆сѝ вѣ́рныхъ. 
Пѣ́снь г҃ 
І҆рмо́съ: Да оу҆тверди́тсѧ се́рдце моѐ въ во́ли  твое́й хрⷭ҇тѐ бж҃е, и҆́же над̾ вода́ми нб҃о  оу҆твержде́й второ́е, и҆ ѡ҆снова́вый на вода́хъ зе́млю  всеси́льне. 
На крⷭ҇тѣ̀ дла̑ни распросте́рлъ є҆сѝ, и҆  пе́рсты бж҃е́ственныѧ ѡ҆кровави́въ, дѣ́ло рꙋкꙋ̀ твоє́ю  влⷣко, а҆да́ма оу҆бі́йственныѧ рꙋкѝ и҆збавлѧ́ѧ, ꙗ҆́кѡ  є҆ди́нъ бл҃гъ и҆ чл҃вѣколю́бецъ. 
Въ ре́бра прободе́нъ бы́лъ є҆сѝ копїе́мъ влⷣко,  и҆справлѧ́ѧ ре́бренное поползнове́нїе, на дре́во  возне́слсѧ є҆сѝ, дре́вле бѣдꙋ̀ прїе́мшаго дре́ва  плодо́мъ, въ ра́й вводѧ̀ съ разбо́йникомъ  бл҃горазꙋ́мнымъ. 
Мч҃нченъ: Церкѡ́внаѧ оу҆твержде́нїѧ, бл҃гоче́стїѧ  пре́днїѧ столпы̀, потреби́тели вра́жїѧ, гдⷭ҇ни мч҃ники,  мы́слїю чи́стою пѣ́сненнѡ да оу҆бл҃жи́мъ. 
Мч҃нченъ: Ꙗ҆́кѡ бж҃е́ственное сꙋ́ще ло́зїе  мы́сленнагѡ вїногра́да мч҃ницы, гро́здїе и҆знесо́ша на́мъ  ꙗ҆́вѣ, терпѣ́нїѧ и҆злива́ющее вїно̀, и҆ всѣ́хъ  вѣ́рныхъ сердца̀ веселѧ́щее. 
Бг҃оро́диченъ: Бл҃гослове́нъ пло́дъ чре́ва твоегѡ̀  дв҃о всепѣ́таѧ, и҆стлѣ́вшаѧ плодо́мъ дре́ва, ра́ди  крⷭ҇та̀ своегѡ̀, нетлѣ́нїѧ оу҆стро́ивый прича́стники,  бж҃е́ственною бл҃года́тїю. 
И҆́нъ. І҆рмо́съ то́йже 
Непло́дныѧ мы́сли моеѧ̀ безпло́дїе всѐ потребѝ,  и҆ плодоно́снꙋ добродѣ́тельми дꙋ́шꙋ мою̀ покажѝ,  пречⷭ҇таѧ бцⷣе, вѣ̑рнымъ помо́щнице. (с. 150) 
И҆зба́ви мѧ̀ всенепоро́чнаѧ, всѧ́кагѡ ѡ҆бстоѧ́нїѧ,  мно́гихъ собла́знъ ѕмїе́выхъ, и҆ вѣ́чнагѡ ѻ҆гнѧ̀, и҆  тьмы̀, ꙗ҆́же свѣ́тъ ро́ждшаѧ превѣ́чный. 
Стра́шнымъ сꙋди́щемъ чⷭ҇таѧ, и҆ ѻ҆гне́мъ  ѻ҆́нѣмъ неꙋгаси́мымъ, и҆ ѿвѣ́томъ лю́тымъ ве́сь  ѡ҆сꙋжде́нъ є҆́смь: потщи́сѧ сп҃сти́ мѧ влⷣчце  пречⷭ҇таѧ, раба̀ твоего̀. 
Да ѡ҆божи́тъ человѣ́чество, бг҃ъ бы́сть чл҃вѣ́къ  и҆з̾ тебѐ дв҃о чⷭ҇таѧ, па́че сло́ва и҆ смы́сла: сегѡ̀  ра́ди тѧ̀ согла́снѡ всѝ вѣ́рнїи оу҆блажа́емъ. 
Пѣ́снь д҃ 
І҆рмо́съ: Оу҆слы́шахъ гдⷭ҇и слꙋ́хъ тво́й, и҆  оу҆боѧ́хсѧ: разꙋмѣ́хъ дѣла̀ твоѧ̑, прⷪ҇ро́къ  глаго́лаше, и҆ просла́вихъ си́лꙋ твою̀. 
Законода́вецъ пра́веденъ сы́й, со беззако́нники  вмѣне́нъ бы́лъ є҆сѝ, на дре́во возне́слсѧ є҆сѝ  бл҃годѣ́телю гдⷭ҇и, всѣ́хъ ѡ҆правда́ти хотѧ̀. 
Си̑лы всѧ̑ оу҆диви́шасѧ а҆́гг҃льскїѧ, на крⷭ҇тѣ̀  тебѐ зрѧ́щи возноси́ма сл҃нце, и҆ тьмы̀ нача́льныѧ си̑лы  побѣжде́ни бы́ша. 
Мч҃нченъ: И҆сцѣле́нїй бл҃года́ть ѿ дꙋхо́вныхъ  дарова́нїй поче́рпше мч҃нцы, всѣ̑мъ ѿмыва́ютъ стра̑сти  дꙋшетлѣ̑нныѧ бж҃їею бл҃года́тїю. 
Мч҃нченъ: Дрема́нїе ѿри́нꙋвше нерадѣ́нїѧ  стрⷭ҇тоте́рпцы, бо́дростїю бж҃е́ственною, и҆ вѣ́рою  ѕвѣре́й оу҆спи́ша стремлє́нїѧ, и҆ ра́дꙋющесѧ  пострада́ша. 
Бг҃оро́диченъ: Оу҆вы̀ мнѣ̀ ча́до, что̀ бꙋ́дꙋ;  ка́кѡ зрю́ тѧ на дре́во воздви́жена, и҆ без̾ пра́вды  оу҆мерщвлѧ́ема живо́тъ подаю́щаго; дв҃а пла́чꙋщи  глаго́лаше. 
И҆́нъ 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме  словесѐ воплоще́нїе, проповѣ́далъ є҆сѝ вопїѧ̀:  внегда̀ прибли́житисѧ лѣ́тѡмъ, позна́ешисѧ, внегда̀  прїитѝ вре́мени, пока́жешисѧ: сла́ва си́лѣ твое́й  гдⷭ҇и. 
Дв҃о бцⷣе, нескве́рнаѧ сѣ́не, ѡ҆скверне́на мѧ̀  прегрѣше́ньми ѡ҆чи́сти щедро́тами твои́ми, чистѣ́йшими  кропле́ньми: (с. 151) да́ждь мѝ рꙋ́кꙋ по́мощи, да зовꙋ̀:  сла́ва тебѣ̀ чⷭ҇таѧ бг҃оневѣ́сто. 
Хра́мъ ѡ҆свѧще́нъ ꙗ҆ви́лсѧ є҆сѝ бг҃ꙋ, въ тѧ̀  все́льшемꙋсѧ па́че оу҆ма̀: того̀ молѝ, грѣхо́вныхъ  скве́рнъ на́съ ѡ҆чи́стити, ꙗ҆́кѡ да хра́мъ позна́емсѧ,  и҆ ѻ҆би́телище дх҃о́вное. 
Поми́лꙋй мѧ̀ бцⷣе, ꙗ҆́же є҆ди́на млⷭ҇тей  и҆сто́чникъ ро́ждшаѧ, и҆ разрѣшѝ дꙋшѝ моеѧ̀ лю́тꙋю  болѣ́знь, и҆ недоꙋмѣ́нїе серде́чное: сле́зъ стрꙋю̀ и҆  оу҆миле́нїе пре́жде конца̀ пода́ждь, и҆ лю́тыхъ  и҆збавле́нїе. 
Ст҃а́ѧ бцⷣе, ѡ҆свѧтѝ на́съ, прест҃а́го ро́ждши  пло́тїю, оу҆подо́битисѧ хотѧ́щаго человѣ́кѡмъ, и҆  нбⷭ҇номꙋ црⷭ҇твїю прича́стники всѣ́хъ покажѝ,  пречⷭ҇таѧ, твои́ми мл҃твами. 
Пѣ́снь є҃ 
І҆рмо́съ: Свѣ́тлый на́мъ возсїѧ́й свѣ́тъ  присносꙋ́щный, оу҆́тренюющымъ ѡ҆ сꙋдьба́хъ за́повѣдей  твои́хъ, влⷣко чл҃вѣколю́бче хрⷭ҇тѐ бж҃е на́шъ. 
На крⷭ҇тѣ̀ пло́тїю воздвиза́емь, ꙗ҆зы́ки  призва́лъ є҆сѝ невѣ́дꙋющыѧ тебѐ, къ твоемꙋ̀  позна́нїю, сꙋдїѐ всѣ́хъ, є҆ди́не млⷭ҇тиве хрⷭ҇тѐ бж҃е  на́шъ. 
Тебѣ̀ на сꙋди́щи ста́вшꙋ непра́веднѣмъ,  пра́ведне гдⷭ҇и, ѡ҆правда́сѧ пре́жде ѡ҆сꙋжде́нный  а҆да́мъ, и҆ зове́тъ: сла́ва распѧ́тїю твоемꙋ̀,  долготерпѣли́ве гдⷭ҇и. 
Мч҃нченъ: Ꙗ҆́коже ра́й бг҃онасажде́нный  ꙗ҆ви́стесѧ мꙋ́чєницы, стрⷭ҇ти чⷭ҇тны́ѧ ꙗ҆́кѡ цвѣ́ты  бл҃гоꙋха́нныѧ и҆мꙋ́ще, и҆́миже бл҃гоꙋха́етсѧ вѣ́рныхъ  дꙋша̀ всѧ́каѧ. 
Мч҃нченъ: Бл҃гоцвѣ̑тнаѧ и҆ бл҃гоплодѡви́таѧ  древеса̀, и҆̀же вѣ́ры безсме́ртїѧ пло́дъ процвѣто́ша,  и҆ ѕло́бы корє́нїѧ и҆сторго́ша, воспои́мъ мꙋ́ченики  гдⷭ҇ни. 
Бг҃оро́диченъ: Же́злъ чⷭ҇тны́й, ꙗ҆́же прозѧ́бшїй  цвѣ́тъ неꙋвѧда́ющїй, ꙗ҆́кѡ оу҆зрѣ̀ на дре́во  возноси́ма того̀, вопїѧ́ше: влⷣко, не безча́днꙋ ꙗ҆ви́  мѧ. (с. 152) 
И҆́нъ 
І҆рмо́съ: Тво́й ми́ръ да́ждь на́мъ сн҃е бж҃їй,  и҆но́гѡ бо ра́звѣ тебѐ бг҃а не зна́емъ, и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Ме́ртва мѧ̀ содѣ́ла и҆ногда̀ во є҆де́мѣ  вкꙋше́нїе лꙋка́вое: но ꙗ҆́же жи́знь ро́ждшаѧ пречи́стаѧ,  дре́вле дре́вомъ оу҆ме́ршаго ѡ҆живи́ мѧ ны́нѣ, и҆  пода́ждь оу҆миле́нїе. 
Сп҃си́ мѧ пречⷭ҇таѧ, ѿ бѣ́дъ лю́тыхъ и҆  воздви́гни мѧ̀ ѿ гно́ѧ страсте́й, и҆ и҆зба́ви мѧ̀  плѣне́нїѧ и҆ ѡ҆ѕлобле́нїѧ лꙋка́выхъ бѣсѡ́въ, твоего̀  непотре́бнаго раба̀. 
Зѣ̑ницы дꙋшѝ моеѧ̀ ѡ҆зарѝ чⷭ҇таѧ, зрѣ́ти мѝ  при́снѡ бж҃е́ственнꙋю свѣ́тлость, и҆ твою̀ сла́вꙋ  всенепоро́чнаѧ, ꙗ҆́кѡ да полꙋчꙋ̀ млⷭ҇ть и҆ вѣ́чнꙋю  сла́вꙋ. 
Ѻ҆́блакъ и҆ ра́й, и҆ две́рь тѧ̀ свѣ́та,  трапе́зꙋ, и҆ рꙋно̀ вѣ́мы, рꙋ́чкꙋ внꙋ́трь ма́ннꙋ носѧ́щꙋ,  сла́дость мі́рꙋ, чⷭ҇таѧ дв҃о мт҃и. 
Пѣ́снь ѕ҃ 
І҆рмо́съ: Прⷪ҇ро́ка сп҃слъ є҆сѝ ѿ ки́та  чл҃вѣколю́бче, и҆ менѐ и҆з̾ глꙋбины̀ прегрѣше́нїй  возведѝ, молю́сѧ. 
И҆́же че́сти всѧ́кїѧ превы́шши, безче́стїе  претерпѣ́лъ є҆сѝ хрⷭ҇тѐ, на крⷭ҇тѣ̀ воздви́женъ,  чл҃вѣ́ки почестѝ хотѧ̀. 
Подписꙋ́еши мнѣ̀ ѡ҆ставле́нїе, порабоще́нномꙋ  льсти́вымъ, тро́стїю бїе́мь хрⷭ҇тѐ бж҃е на́шъ  пребл҃гі́й. 
Мч҃нченъ: Болѣ́зньми страда́нїй къ  неболѣ́зненнѣй преидо́сте ст҃і́и кончи́нѣ, и҆  неизрече́нныѧ ра́дости сподо́бльшесѧ. 
Мч҃нченъ: Разжего́стесѧ оу҆́гльми хрⷭ҇то́вы  любвѐ премꙋ́дрїи: тѣ́мже во ѻ҆́гнь вмета́еми не  ѡ҆палѧ́еми пребы́сте. 
Бг҃оро́диченъ: По ржⷭ҇твѣ̀ всенепоро́чнаѧ,  ꙗ҆́коже и҆ пре́жде ржⷭ҇тва̀ пребыла̀ є҆сѝ: бг҃а бо  родила̀ є҆сѝ дре́вомъ человѣ́ка сп҃сшаго. 
И҆́нъ 
І҆рмо́съ: Прⷪ҇ро́ка і҆ѡ́нꙋ подража́ѧ вопїю̀:  живо́тъ мо́й бл҃же свободѝ и҆з̾ тлѝ, и҆ сп҃си́ мѧ  сп҃се мі́ра, зовꙋ́ща: сла́ва тебѣ̀. (с. 153) 
Ѡ҆скверне́на мѧ̀ мно́гими грѣхѝ, молю́сѧ тебѣ̀  є҆ди́ной бл҃го́й, и҆ нескве́рнѣй сѣ́ни: ѡ҆мы́й ѿ  всѧ́кїѧ скве́рны, хода́тайствомъ твои́мъ. 
Ѡ҆корми́тельница мѝ бꙋ́ди чⷭ҇таѧ, вла́емꙋ въ  пꙋчи́нѣ лю́тыхъ, жите́йскими нꙋ́ждами, и҆ и҆спра́ви, къ  при́сномꙋ приста́нищꙋ, и҆ сп҃си́ мѧ. 
Треволне́нїе помышле́нїй, и҆ страсте́й  нахождє́нїѧ, и҆ глꙋбина̀ грѣхо́внаѧ, ѻ҆каѧ́ннꙋю мою̀  дꙋ́шꙋ ѡ҆бꙋрева́ютъ: помози́ ми ст҃а́ѧ влⷣчце. 
Сщ҃е́ннаѧ сѣ́не показа́ннаѧ, мр҃і́е,  ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ. 
Пѣ́снь з҃ 
І҆рмо́съ: Пе́щь сп҃се ѡ҆роша́шесѧ, ѻ҆́троцы же  ликꙋ́юще поѧ́хꙋ: ѻ҆тцє́въ бж҃е бл҃гослове́нъ є҆сѝ. 
Распина́емь тва́рь поколеба́лъ є҆сѝ:  оу҆мерщвлѧ́емь ѕмі́ѧ оу҆мертви́лъ є҆сѝ: бл҃гослове́нъ  є҆сѝ хрⷭ҇тѐ бж҃е ѻ҆тє́цъ на́шихъ. 
Напоѧ́етсѧ же́лчїю долготерпѣли́вый, и҆сточа́ѧ  мѝ сла́дость сп҃си́тельнꙋю, сла́достною снѣ́дїю  лише́нномꙋ ра́йскїѧ пи́щи. 
Мч҃нченъ: Мч҃нцы ноготьмѝ стрꙋ́жеми, ме́ртвости  дебельство̀ ѿложи́вше, красотꙋ́ же бж҃е́ственнꙋю ѿ  бг҃а прїѧ́ша. 
Мч҃нченъ: Стрⷭ҇тьмѝ стрⷭ҇ти хрⷭ҇то́вѣй  пречⷭ҇тѣй подо́бѧщесѧ, до́блїи мч҃нцы, ра̑ны вра́жїѧ  оу҆до́бь претерпѣ́сте. 
Бг҃оро́диченъ: Распина́ема зрѧ́щи гдⷭ҇а  непоро́чнаѧ бг҃оро́дица, глаго́лаше: оу҆вы̀ мнѣ̀ сн҃е  мо́й, ка́кѡ оу҆мира́еши, животѐ и҆ наде́ждо вѣ́рныхъ; 
И҆́нъ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀  трїѐ, ꙗ҆́кѡ є҆ди́нѣми оу҆сты̀ поѧ́хꙋ и҆  бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ  на́шихъ. 
Ѡ҆скве́рншꙋюсѧ страстьмѝ дꙋ́шꙋ мою̀ ѡ҆свѧтѝ,  пречⷭ҇таѧ бг҃оневѣ́сто, и҆ оу҆ма̀ моегѡ̀ лю́тое  плѣне́нїе, и҆ се́рдца (с. 154) недоꙋмѣ́нїе, и҆  бѣсѡ́вскаѧ оу҆стремлє́нїѧ вско́рѣ потребѝ чⷭ҇таѧ. 
Оу҆мерщвле́нный страстьмѝ плотски́ми,  всенепоро́чнаѧ, ѡ҆живѝ оу҆́мъ мо́й, и҆ бг҃ꙋ оу҆гѡ́днаѧ  соверша́ти оу҆крѣпѝ мѧ̀: да велича́ю тѧ̀, и҆ сла́влю  при́снѡ бл҃гоꙋтро́бїе твоѐ. 
Дв҃о мт҃и, ꙗ҆́же є҆ди́на бг҃а ро́ждшаѧ,  оу҆мертвѝ плотскі̑ѧ моѧ̑ сла̑сти, и҆ дꙋше́внꙋю мою̀  скве́рнꙋ ѿмы́й вско́рѣ: и҆ и҆стѧза́нїѧ бѣсѡ́въ  лꙋка́выхъ и҆зба́ви, и҆ сп҃си́ мѧ. 
Преиспещре́на бж҃е́ственными добродѣ́тельми,  родила̀ є҆сѝ сло́во собезнача́льно ѻ҆ц҃ꙋ̀, чⷭ҇таѧ  дв҃о, добродѣ́тельми нб҃са̀ вои́стиннꙋ покры́вшаго:  є҆го́же молѝ при́снѡ оу҆ще́дрити на́съ. 
Пѣ́снь и҃ 
І҆рмо́съ: Пѣсносло́вцы въ пещѝ сп҃сшагѡ дѣ́ти,  и҆ громопла́меннꙋю прело́жшаго на ро́сꙋ, хрⷭ҇та̀ бг҃а  по́йте и҆ превозноси́те во всѧ̑ вѣ́ки. 
Є҆гда̀ на крⷭ҇тѣ̀ сп҃сѐ пригвозди́лсѧ є҆сѝ,  колеба́шесѧ тва́рь: сл҃нце оу҆ста́ви лꙋчы̀, и҆ ка́менїе  распада́шесѧ, и҆ а҆́дъ ско́рѡ ѡ҆бнажа́шесѧ, не терпѧ̀  держа́вы твоеѧ̀. 
За ѡ҆сꙋжде́нїе ѿринове́ннагѡ ѡ҆сꙋжде́нїе  пострада́въ, за прїе́мшаго наготꙋ̀, на́гъ на дре́вѣ  ви́сѣлъ є҆сѝ ще́дре: ве́лїѧ твоѧ̀ держа́ва и҆  долготерпѣ́нїе. 
Мч҃нченъ: И҆́же безплѡ́тнымъ сожи́телїе, хрⷭ҇тѡ́вы  во́ини, крⷭ҇то́мъ ꙗ҆́кѡ бронѧ́ми ѡ҆болче́ни, къ  сопротивобо́рцꙋ ѡ҆полчи́шасѧ, и҆ того̀ кра́сными нога́ми  попра́ша. 
Мч҃нченъ: Стоѧ́хꙋ посредѣ̀ сꙋди́ща съ закле́пми  до́блїи, на оу҆́ды раздроблѧ́еми, и҆ зда́нїе разорѧ́юще  пре́лести, и҆ бѣсѡ́вскаѧ трє́бища разбива́юще. 
Бг҃оро́диченъ: Ꙗ҆́же нб҃съ превы́шшаѧ,  воздви́жена на дре́вѣ, и҆ низлага́ющаго воздвижє́нїѧ  вра̑жїѧ, зрѧ́щи є҆ди́наго вы́шнѧго, воспѣва́ше того̀  велегла́снѡ. (с. 155) 
И҆́нъ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе и҆  превозноси́те во всѧ̑ вѣ́ки. 
Воплоща́етсѧ безпло́тный и҆з̾ тебѐ бг҃олѣ́пнѡ:  є҆го́же молѝ пречⷭ҇таѧ, стра̑сти моѧ̑ плотскі̑ѧ  оу҆мертви́ти, и҆ ѡ҆живи́ти дꙋ́шꙋ мою̀ оу҆мерщвле́ннꙋю  грѣха́ми. 
И҆сцѣлѧ́ющаго сокрꙋше́нїе а҆да́ма пе́рстнагѡ,  сп҃са родила̀ є҆сѝ пречⷭ҇таѧ и҆ бг҃а: того̀ оу҆молѝ,  ꙗ҆́звы дꙋшѝ моеѧ̀ и҆сцѣли́ти, ꙗ҆́же неисцѣ́льнѡ  болѧ́щыѧ. 
Воздви́гни слежа́ща мѧ̀ во глꙋбинѣ̀ ѕлы́хъ, и҆  ны́нѣ борю́щаго мѧ̀ побѣдѝ, чⷭ҇таѧ, и҆ оу҆ѧ́звленнꙋю  безмѣ́стными сластьмѝ дꙋ́шꙋ мою̀ пречⷭ҇таѧ не пре́зри,  но оу҆ще́дри, и҆ сп҃си́ мѧ. 
И҆збавлѧ́емсѧ всѧ́ческихъ и҆скꙋше́нїй, пречⷭ҇таѧ,  твои́ми къ бг҃ꙋ бо́дренными мл҃твами, тебѐ бцⷣꙋ  свѣ́дꙋщїи бл҃гослове́ннꙋю и҆ ѡ҆бра́дованнꙋю. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а:  И҆ покло́ны. 
Пѣ́снь ѳ҃ 
І҆рмо́съ: Тѧ̀, ю҆́же ви́дѣ мѡѷсе́й неѡпали́мꙋю  кꙋпинꙋ̀, и҆ лѣ́ствицꙋ ѡ҆дꙋшевле́ннꙋю, ю҆́же і҆а́кѡвъ  ви́дѣ, и҆ две́рь нбⷭ҇нꙋю, є҆́юже про́йде хрⷭ҇то́съ бг҃ъ  на́шъ, пѣ́сньми мт҃и чⷭ҇таѧ велича́емъ. 
Ѽ ка́кѡ лю́дїе непокори́вїи преда́ша тѧ̀ крⷭ҇тꙋ̀,  є҆ди́наго долготерпѣли́ваго во́лею ѡ҆бнища́вшаго, и҆  стра̑сти прїе́мшаго, и҆ безстра́стїю хода́таѧ бы́вша,  всѣ̑мъ ѿ а҆да́ма попо́лзшымсѧ! 
Распѧ́тїе безче́стное прїѧ́тъ хрⷭ҇тѐ пло́тїю,  почестѝ хотѧ̀ ѡ҆безче́ствованнаго чл҃вѣ́ка страстьмѝ  безслове́сными, и҆ дре́внюю добро́тꙋ погꙋ́бльша: сла́ва  па́че оу҆ма̀ милосе́рдїю твоемꙋ̀. 
Мч҃нченъ: Сл҃нце незаходи́мое хрⷭ҇тѐ,  оу҆́треневавшыѧ къ тебѣ̀, и҆ тьмꙋ̀ страда́нїй  преше́дшыѧ ма́нїемъ тѝ, къ (с. 156) свѣ́тꙋ наста́вилъ  є҆сѝ твоеѧ̀ неизрече́нныѧ сла́вы и҆ свѣ́тлости:  просвѣтѝ оу҆̀бо на́съ тѣ́хъ мл҃твами. 
Мч҃нченъ: По́лкъ мч҃нкъ сщ҃е́нныхъ, тьмы̑  мы́сленныхъ врагѡ́въ побѣдѝ, и҆ тьма́мъ примѣни́сѧ  ст҃ы́хъ си́лъ, и҆ тьмы̑ страсте́й дꙋ́шъ на́шихъ,  манове́нїемъ вседѣ́тельнымъ и҆сцѣлѧ́ютъ при́снѡ. 
Бг҃оро́диченъ: Свѣ́томъ дв҃о, и҆з̾ тебѐ  возсїѧ́вшагѡ свѣ́та пло́тїю, оу҆́мъ мо́й, ѡ҆зарѝ, и҆  се́рдце просвѣтѝ, тьмꙋ̀ ѿгонѧ́ющи грѣхо́внꙋю, и҆  оу҆ны́нїѧ моегѡ̀ всѧ́кꙋ мглꙋ̀ прогонѧ́ющи. 
И҆́нъ 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ человѣ́къ, безнача́льный,  велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю. 
Грѣхолюби́въ сы́й въ лѣ́ности пребыва́ю, и҆  сꙋди́ща, чⷭ҇таѧ, неꙋмы́тнагѡ трепе́щꙋ: въ не́мже мѧ̀  соблюдѝ твои́ми ст҃ы́ми мл҃твами бг҃оневѣ́сто,  неѡсꙋжде́нна, да ꙗ҆́кѡ предста́тельницꙋ мою̀ оу҆бл҃жа́ю  тѧ̀, пречⷭ҇таѧ. 
Оу҆жаса́юсѧ сꙋди́ща дв҃о, и҆ незабве́ннагѡ ѻ҆́ка  твоегѡ̀ сн҃а, содѣ́ѧвъ мнѡ́гїѧ грѣхѝ на землѝ, и҆  сегѡ̀ ра́ди тебѣ̀ вопїю̀: всемлⷭ҇рдаѧ влⷣчце помози́  ми, и҆ тогда́шнїѧ бѣды̀ и҆зба́ви мѧ̀, и҆ сп҃сѝ, чⷭ҇таѧ. 
Ко́ль стра́шенъ де́нь и҆спыта́нїѧ, ѻ҆трокови́це!  ко́ль оу҆жа́сенъ ѿвѣ́тъ! ко́ль горька̀ бѣда̀! кто̀  постои́тъ про́чее пречⷭ҇таѧ влⷣчце; поми́лꙋй стра́стнꙋю  мою̀ дꙋ́шꙋ, и҆ пре́жде конца̀ да́ждь мѝ ѡ҆ставле́нїе,  пречⷭ҇таѧ. 
Ꙗ҆́же свѣ́тъ ро́ждшаѧ бж҃е́ственный, и҆з̾  ѻ҆ц҃а̀ возсїѧ́вшїй, ѡ҆мраче́ннꙋю мою̀ дꙋ́шꙋ лестьмѝ  жите́йскими, и҆ бы́вшꙋю врагѡ́въ порꙋга́нїе  всенепоро́чнаѧ оу҆ще́дри, и҆ свѣ́тꙋ покаѧ́нїѧ  сп҃си́тельнагѡ сподо́би, чⷭ҇таѧ. 
Та́же: Досто́йно є҆́сть: И҆ покло́нъ до землѝ.  Та́же, є҆ктенїа̀, и҆ свѣти́ленъ, и҆ ѱалмы̀  ѻ҆бы́чны. (с. 157) 
На стїхо́внѣ стїхи̑ры крⷭ҇тны. Гла́съ а҃: 
Тебѐ на дре́вѣ пригво́ждшагосѧ пло́тїю, и҆  живо́тъ на́мъ пода́вшаго, ꙗ҆́кѡ сп҃са и҆ влⷣкꙋ пои́мъ  непреста́ннѡ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ. во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ, и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Твои́мъ крⷭ҇то́мъ хрⷭ҇тѐ, є҆ди́но ста́до бы́сть  а҆́гг҃лѡвъ и҆ человѣ́кѡвъ, и҆ во є҆ди́номъ собо́рѣ  нб҃о и҆ землѧ̀ весели́тсѧ: гдⷭ҇и сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Стрⷭ҇тоте́рпцы хрⷭ҇тѡ́вы прїиди́те  лю́дїе всѝ почти́мъ пѣ́ньми и҆ пѣ́сньми дх҃о́вными,  свѣти́льники мі́ра, и҆ проповѣ́дники вѣ́ры,  и҆сто́чники приснотекꙋ́щыѧ, и҆з̾ ни́хже и҆стека́ютъ  вѣ̑рнымъ и҆сцѣлє́нїѧ. тѣ́хъ моли́твами хрⷭ҇тѐ бж҃е  на́шъ, ми́ръ да́рꙋй мі́рꙋ твоемꙋ̀, и҆ дꙋша́мъ на́шымъ  ве́лїю млⷭ҇ть. 
Сла́ва, и҆ ны́нѣ: крⷭ҇тобг҃оро́диченъ: 
Подо́бенъ: Прехва́льнїи мч҃нцы: 
А҆́гнца, а҆́гница и҆ всенепоро́чнаѧ влⷣчца, на  крⷭ҇тѣ̀ ꙗ҆́кѡ ви́дѣвши зра́ка не и҆мꙋ́ща, ни добро́ты,  оу҆вы̀ мнѣ̀, пла́чꙋщи глаго́лаше: гдѣ̀ добро́та твоѧ̀  за́йде сладча́йшїй; гдѣ̀ бл҃голѣ́пїе; гдѣ̀ бл҃года́ть  сїѧ́ющаѧ, ѡ҆́браза твоегѡ̀, сн҃е мо́й любе́знѣйшїй; 
Въ пѧто́къ бл҃жє́нны, гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же введѐ хрⷭ҇то́съ во́нь разбо́йника, помѧни́  мѧ, зовꙋ́ща, є҆гда̀ прїи́деши во црⷭ҇твїи твое́мъ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Распе́нсѧ безгрѣ́шне, грѣхѝ всѣ́хъ взѧ́лъ  є҆сѝ хрⷭ҇тѐ, и҆ прободе́нъ бы́лъ є҆сѝ въ ре́бра,  сп҃се́нїѧ пото́ки и҆сточи́лъ є҆сѝ, воды́ же и҆ кро́ве,  назида́ѧ сокрꙋшє́нныѧ тле́ю. (с. 158) 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
На дре́вѣ пригвожда́емь во́лею і҆и҃се бж҃е, всѐ  ѿѧ́лъ є҆сѝ ще́дре а҆да́мово стра́стное разꙋмѣ́нїе:  ꙗ҆́звами же честны́ми бѣсо́вское мно́жество оу҆ѧзви́лъ  є҆сѝ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: И҆̀же стрⷭ҇те́мъ оу҆подо́бльшесѧ,  во́лею пострада́вшемꙋ пло́тїю, мч҃нцы сла́внїи, при́снѡ  стра̑сти и҆сцѣлѧ́ете неисцѣ́льныѧ, недꙋ́ги же  ѿго́ните ѿ человѣ̑къ си́лою дх҃о́вною. 
Сла́ва: Равноси́льнꙋю, є҆диноче́стнꙋю трⷪ҇цꙋ  сла́вимъ тѧ̀, ѻ҆ц҃а̀ безнача́льнаго бг҃а, и҆ сн҃а, и҆  дх҃а ст҃а́го, є҆ди́но трїѷпоста́сное бг҃онача́лїе,  вѣ́рою велича́емъ. 
И҆ ны́нѣ: На крⷭ҇тѣ́ тѧ пригвожде́на, ꙗ҆́кѡ  оу҆зрѣ̀ хрⷭ҇тѐ бж҃е, ꙗ҆́же тебѐ ро́ждшаѧ пло́тїю,  пла́чꙋщи вѣща́ше: что́ ти воздадѐ, ѽ сн҃е мо́й,  є҆вре́йскїй собо́ръ законопрестꙋ́пный; 


(с. 163) 
Подоба́етъ вѣ́дати, ѡ҆ є҆́же ка́кѡ быва́ти ѡ҆  оу҆со́пшихъ послѣ́дованїю. 
Въ пѧто́къ ве́чера: по ѿпꙋще́нїи вече́рни,  ѡ҆бле́кшꙋсѧ сщ҃е́нникꙋ въ фело́нь, дїа́конꙋ же въ  стїха́рь, и҆ прїе́мшꙋ кади́льницꙋ и҆ ѳѷмїа́мъ,  и҆схо́дитъ въ притво́ръ, пред̾идꙋ́щꙋ є҆мꙋ̀  параекклисїа́рхꙋ со свѣ́щникомъ: послѣ́дꙋемъ же по  ни́хъ и҆ мы̀. И҆ є҆гда̀ прїитѝ є҆мꙋ̀ въ притво́ръ,  пред̾ꙋгото́ваннѣй же бы́вшей кꙋтїѝ, Сщ҃е́нникъ  глаго́летъ: Бл҃гослове́нъ бг҃ъ на́шъ: кадѧ̀ над̾  кꙋтїе́ю крⷭ҇тоѡбра́знѡ. Мы́ же глаго́лемъ ѱало́мъ ч҃:  Живы́й въ по́мощи: [Во и҆́но же вре́мѧ кромѣ̀  вече́рни, и҆лѝ оу҆́трени быва́етъ нача́ло по ѻ҆бы́чаю:  Глаго́лемъ Трист҃о́е. и҆ по Ѻ҆́ч҃е на́шъ, і҆ере́й  возгла́съ: Ꙗ҆́кѡ твоѐ є҆́сть црⷭ҇тво: Та́же,  Гдⷭ҇и поми́лꙋй, в҃і. Сла́ва и҆ ны́нѣ: Прїиди́те  поклони́мсѧ, три́жды. и҆ ѱало́мъ ч҃.] И҆ по концѣ̀  є҆гѡ̀, Сла́ва, и҆ ны́нѣ: А҆ллилꙋ́їа, три́жды. 
И҆ быва́етъ є҆ктенїа̀ поко́йна: 
Ми́ромъ гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Ѡ҆ свы́шнѣмъ ми́рѣ, и҆ ѡ҆ сп҃се́нїи дꙋ́шъ  на́шихъ: гдⷭ҇ꙋ помо́лимсѧ. 
Ѡ҆ ѡ҆ставле́нїи согрѣше́нїй, во бл҃же́ннѣй  па́мѧти преста́вльшихсѧ: гдⷭ҇ꙋ помо́лимсѧ. 
Ѡ҆ приснопа́мѧтныхъ рабѣ́хъ бж҃їихъ,  и҆́мⷬ҇къ, поко́ѧ, тишины̀, бл҃же́нныѧ па́мѧти и҆́хъ:  гдⷭ҇ꙋ помо́лимсѧ. (с. 164) 
Ѡ҆ прости́ти и҆̀мъ всѧ́кое прегрѣше́нїе во́льное  и҆ нево́льное: гдⷭ҇ꙋ помо́лимсѧ. 
Ѡ҆ неѡсꙋждє́ннымъ предста́ти оу҆ стра́шнагѡ  прⷭ҇то́ла гдⷭ҇а сла́вы: гдⷭ҇ꙋ помо́лимсѧ. 
Ѡ҆ пла́чꙋщихъ и҆ болѣ́знꙋющихъ, ча́ющихъ  хрⷭ҇то́ва оу҆тѣше́нїѧ: гдⷭ҇ꙋ помо́лимсѧ. 
Ѡ҆ ѿпꙋсти́тисѧ и҆̀мъ ѿ всѧ́кїѧ болѣ́зни, и҆  печа́ли, и҆ воздыха́нїѧ, и҆ всели́ти и҆̀хъ, и҆дѣ́же  присѣща́етъ свѣ́тъ лица̀ бж҃їѧ: гдⷭ҇ꙋ помо́лимсѧ. 
Ѡ҆ ꙗ҆́кѡ да гдⷭ҇ь бг҃ъ на́шъ оу҆чини́тъ дꙋ́шы  и҆́хъ въ мѣ́стѣ свѣ́тлѣ, въ мѣ́стѣ ѕла́чнѣ, въ  мѣ́стѣ поко́йнѣ, и҆дѣ́же всѝ првⷣнїи пребыва́ютъ:  гдⷭ҇ꙋ помо́лимсѧ. 
Ѡ҆ причте́нїи и҆́хъ въ нѣ́дрѣхъ а҆враа́ма, и҆  і҆саа́ка, и҆ і҆а́кѡва: гдⷭ҇ꙋ помо́лимсѧ. 
Ѡ҆ и҆зба́витисѧ на́мъ ѿ всѧ́кїѧ ско́рби, гнѣ́ва  и҆ нꙋ́жды: гдⷭ҇ꙋ помо́лимсѧ. 
Застꙋпѝ, сп҃сѝ, поми́лꙋй и҆ сохранѝ на́съ бж҃е  твое́ю блгⷣтїю. 
Млⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ  грѣхѡ́въ и҆спроси́вше тѣ̑мъ, са́ми себѐ, и҆ дрꙋ́гъ  дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ. 
Мы́ же рече́мъ: Тебѣ̀ гдⷭ҇и. 
І҆ере́й возгла́съ: Ꙗ҆́кѡ ты̀ є҆сѝ воскрⷭ҇нїе,  и҆ живо́тъ, и҆ поко́й оу҆со́пшихъ ра̑бъ твои́хъ,  приснопомина́емыхъ созда́телей, ѻ҆тє́цъ и҆ бра́тїй  на́шихъ, здѣ̀ лежа́щихъ, и҆ повсю́дꙋ правосла́вныхъ  хрⷭ҇тїа́нъ, хрⷭ҇тѐ бж҃е на́шъ: и҆ тебѣ̀ сла́вꙋ  возсыла́емъ со безнача́льнымъ твои́мъ ѻ҆ц҃е́мъ, и҆ со  прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Та́же, А҆ллилꙋ́їа, три́жды, на гла́съ и҃. 
Сті́хъ а҃: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Сті́хъ в҃: Па́мѧть и҆́хъ въ ро́дъ и҆ ро́дъ. 
Сті́хъ г҃: Дꙋ́шы и҆́хъ во бл҃ги́хъ водворѧ́тсѧ.  (с. 165) 
Та́же тропа́рь, гла́съ и҃: 
Глꙋбино́ю мꙋ́дрости человѣколю́бнѡ всѧ̑ стро́ѧй,  и҆ поле́зное всѣ̑мъ подава́ѧй, є҆ди́не содѣ́телю,  оу҆поко́й гдⷭ҇и, дꙋ́ши ра̑бъ твои́хъ: на тѧ́ бо  оу҆пова́нїе возложи́ша, творца̀ и҆ зижди́телѧ и҆ бг҃а  на́шего. [Два́жды.] 
Сла́ва, и҆ ны́нѣ, бг҃оро́диченъ: Тебѐ и҆ стѣ́нꙋ  и҆ приста́нище и҆́мамы, и҆ мл҃твенницꙋ бл҃гопрїѧ́тнꙋ къ  бг҃ꙋ, є҆го́же родила̀ є҆сѝ бцⷣе безневѣ́стнаѧ,  вѣ́рныхъ сп҃се́нїе. 
Посе́мъ каѳі́сма: Бл҃же́ни непоро́чнїи: пое́мъ  и҆̀хъ на гла́съ в҃-й. Припѣ́въ. Помѧнѝ гдⷭ҇и дꙋ́шы  ра̑бъ твои́хъ: Дрꙋгі́й же ли́къ вторы́й сті́хъ, и҆  порѧ́дꙋ про́чыѧ стїхѝ ѻ҆́ба ли̑ка, раздѣлѧ́емъ же на  двѣ̀ статїѝ: и҆ по пе́рвой статїѝ не глаго́лемъ  Сла́ва, и҆ ны́нѣ: но а҆́бїе се́й сті́хъ: 
Ꙗ҆́кѡ а҆́ще бы не зако́нъ тво́й поꙋче́нїе моѐ  бы́лъ, тогда̀ оу҆́бѡ поги́блъ бы́хъ во смире́нїи мое́мъ.  во вѣ́къ не забꙋ́дꙋ ѡ҆правда́нїй твои́хъ, ꙗ҆́кѡ въ  ни́хъ ѡ҆живи́лъ мѧ̀ є҆сѝ. [Три́жды.] 
И҆ твори́тъ і҆ере́й є҆ктенїю̀ ѡ҆ преждеꙋсо́пшихъ: 
Па́ки и҆ па́ки ми́ромъ гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй. 
Є҆щѐ мо́лимсѧ ѡ҆ оу҆покое́нїи дꙋ́шъ  оу҆со́пшихъ рабѡ́въ бж҃їихъ, и҆́мⷬ҇къ, и҆ ѡ҆ є҆́же  прости́тисѧ и҆̀мъ всѧ́комꙋ прегрѣше́нїю, во́льномꙋ же и҆  нево́льномꙋ. 
Ли́къ: Гдⷭ҇и поми́лꙋй. 
Ꙗ҆́кѡ да гдⷭ҇ь бг҃ъ оу҆чини́тъ дꙋ́шы и҆́хъ,  и҆дѣ́же пра́веднїи оу҆покоѧ́ютсѧ. 
Ли́къ: Гдⷭ҇и поми́лꙋй. 
Млⷭ҇ти бж҃їѧ, црⷭ҇тва нбⷭ҇нагѡ и҆ ѡ҆ставле́нїѧ  грѣхѡ́въ и҆́хъ, оу҆ хрⷭ҇та̀ безсме́ртнагѡ цр҃ѧ̀ и҆ бг҃а  на́шегѡ про́симъ. 
Ли́къ: Пода́й гдⷭ҇и. 
Дїа́конъ: Гдⷭ҇ꙋ помо́лимсѧ. 
Ли́къ: Гдⷭ҇и поми́лꙋй, м҃. 
Сщ҃е́нникъ глаго́летъ мл҃твꙋ та́йнѡ:  
Бж҃е дх҃ѡ́въ и҆ всѧ́кїѧ пло́ти, сме́рть попра́вый  и҆ дїа́вола оу҆праздни́вый, и҆ живо́тъ мі́рꙋ твоемꙋ̀  дарова́вый, са́мъ (с. 166) гдⷭ҇и оу҆поко́й дꙋ́шы  оу҆со́пшихъ рабѡ́въ твои́хъ, и҆́мⷬ҇къ, въ мѣ́стѣ  свѣ́тлѣ, въ мѣ́стѣ ѕла́чнѣ, въ мѣ́стѣ поко́йнѣ:  ѿню́дꙋже ѿбѣжѐ болѣ́знь, печа́ль и҆ воздыха́нїе.  всѧ́кое согрѣше́нїе, содѣ́ѧнное и҆́ми сло́вомъ, и҆лѝ  дѣ́ломъ, и҆лѝ помышле́нїемъ, ꙗ҆́кѡ бл҃гі́й  чл҃вѣколю́бецъ бг҃ъ простѝ, ꙗ҆́кѡ нѣ́сть человѣ́къ  и҆́же жи́въ бꙋ́детъ, и҆ не согрѣши́тъ: ты́ бо є҆ди́нъ  кромѣ̀ грѣха̀, пра́вда твоѧ̀ пра́вда во вѣ́ки, и҆  сло́во твоѐ и҆́стина. 
Возгла́съ: Ꙗ҆́кѡ ты̀ є҆сѝ воскрⷭ҇нїе, и҆  живо́тъ, и҆ поко́й: 
Припѣ́въ: Оу҆поко́й гдⷭ҇и, дꙋ́шы ра̑бъ твои́хъ. 
И҆ порѧ́дꙋ ѻ҆́ба ли̑ка, и҆ про́чыѧ стїхѝ. На  концѣ́ же пое́мъ сті́хъ: Жива̀ бꙋ́детъ дꙋша̀ моѧ̀:  три́жды, до конца̀.  
Та́же тропарѝ за оу҆поко́й, пое́мъ на гла́съ  є҃: 
Припѣ́въ: Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ст҃ы́хъ ли́къ ѡ҆брѣ́те и҆сто́чникъ жи́зни, и҆  две́рь ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нїемъ:  поги́бшее ѻ҆вча̀ а҆́зъ є҆́смь, воззови́ мѧ сп҃се, и҆  сп҃си́ мѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
А҆́гнца бж҃їѧ проповѣ́давше, и҆ закла́ни бы́вше  ꙗ҆́коже а҆́гнцы, и҆ къ жи́зни нестарѣ́емѣй ст҃і́и и҆  присносꙋ́щнѣй преста́вльшесѧ, того̀ прилѣ́жнѡ мч҃нцы  моли́те, долгѡ́въ разрѣше́нїе на́мъ дарова́ти. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Въ пꙋ́ть оу҆́зкїй хо́ждшїи приско́рбный, всѝ въ  житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀  послѣ́довавшїи вѣ́рою, прїиди́те наслади́тесѧ, и҆́хже  оу҆гото́вахъ ва́мъ по́честей, и҆ вѣнцє́въ нбⷭ҇ныхъ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ѡ҆́бразъ є҆́смь неизрече́нныѧ твоеѧ̀ сла́вы,  а҆́ще и҆ ꙗ҆́звы ношꙋ̀ прегрѣше́нїй: оу҆ще́дри твоѐ  созда́нїе влⷣко, и҆ ѡ҆чи́сти твои́мъ бл҃гоꙋтро́бїемъ, и҆  вожделѣ́нное ѻ҆те́чество пода́ждь мѝ, раѧ̀ па́ки  жи́телѧ мѧ̀ сотворѧ́ѧ. (с. 167) 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Дре́вле оу҆́бѡ ѿ не сꙋ́щихъ созда́вый мѧ̀, и҆  ѡ҆́бразомъ твои́мъ бж҃е́ственнымъ почты́й,  престꙋпле́нїемъ же за́повѣди, па́ки мѧ̀ возврати́вый въ  зе́млю, ѿ неѧ́же взѧ́тъ бы́хъ, на є҆́же по подо́бїю  возведѝ, дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Оу҆поко́й бж҃е рабы̑ твоѧ̑, и҆ оу҆чинѝ ѧ҆̀ въ  раѝ, и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ  ꙗ҆́кѡ свѣти̑ла: оу҆со́пшыѧ рабы̑ твоѧ̑ оу҆поко́й,  презира́ѧ и҆́хъ всѧ̑ согрѣшє́нїѧ. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ: 
Трⷪ҇ченъ: Трисїѧ́тельное є҆ди́нагѡ бж҃ества̀  бл҃гоче́стнѡ пое́мъ вопїю́ще: ст҃ъ є҆сѝ ѻ҆́ч҃е  безнача́льный, собезнача́льный сн҃е, и҆ бж҃е́ственный  дш҃е: просвѣтѝ на́съ вѣ́рою тебѣ̀ слꙋжа́щихъ, и҆  вѣ́чнагѡ ѻ҆гнѧ̀ и҆схитѝ. 
И҆ ны́нѣ, и҆ при́снѡ, и҆ во вѣ́ки вѣкѡ́въ,  а҆ми́нь. 
Бг҃оро́диченъ: Ра́дꙋйсѧ чⷭ҇таѧ, бг҃а пло́тїю  ро́ждшаѧ во сп҃се́нїе всѣ́хъ.є҆́юже ро́дъ  человѣ́ческїй ѡ҆брѣ́те сп҃се́нїе. тобо́ю да ѡ҆брѧ́щемъ  ра́й, бцⷣе чⷭ҇таѧ бл҃гослове́ннаѧ. 
Посе́мъ: А҆ллилꙋ́їа, три́жды. Та́же, є҆ктенїа̀.  И҆ помина́етъ і҆ере́й оу҆со́пшихъ порѧ́дꙋ, ꙗ҆́коже  пре́жде написа́сѧ посредѣ̀ непоро́чныхъ. 
А҆́ще же не пое́мъ непоро́чныхъ, тогда̀ по  А҆ллилꙋ́їа глаго́лемъ тропа́рь: Глꙋбино́ю  мꙋ́дрости: и҆ бг҃оро́диченъ є҆гѡ̀. И҆ а҆́бїе:  Бл҃гослове́нъ є҆сѝ гдⷭ҇и: посе́мъ тропарѝ:  Ст҃ы́хъ ли́къ ѡ҆брѣ́те: прѡ́чаѧ. Та́же помина́етъ  і҆ере́й оу҆со́пшихъ, ꙗ҆́коже пре́жде оу҆каза́сѧ. 
И҆ глаго́лемъ сѣда́ленъ поко́инъ, гла́съ є҃: 
Поко́й сп҃се на́шъ, съ првⷣными рабы̑ твоѧ̑, и҆  сїѧ̑ вселѝ во дворы̀ твоѧ̑, ꙗ҆́коже є҆́сть пи́сано,  презира́ѧ ꙗ҆́кѡ бл҃гъ прегрѣшє́нїѧ и҆́хъ вѡ́льнаѧ и҆  невѡ́льнаѧ, и҆ всѧ̑ ꙗ҆̀же въ вѣ́дѣнїи, и҆ не въ  вѣ́дѣнїи, чл҃вѣколю́бче. 
Сла́ва, и҆ ны́нѣ: бг҃оро́диченъ: Ѿ дв҃ы  возсїѧ́вый мі́рꙋ бж҃е хрⷭ҇тѐ, сы́ны свѣ́та то́ю  показа́вый, поми́лꙋй на́съ. 
Та́же, ѱало́мъ н҃: Поми́лꙋй мѧ̀ бж҃е: (с. 168) 
Та́же канѡ́нъ во ѻ҆ктѡ́ихѣ оу҆со́пшихъ по гла́сꙋ,  на д҃. По г҃-й пѣ́сни, і҆рмо́съ и҆ є҆ктенїа̀. И҆  помина́етъ і҆ере́й преждеꙋсо́пшихъ порѧ́дꙋ, ꙗ҆́коже  предрече́сѧ, посредѣ̀ непоро́чныхъ. 
Возгла́съ: Ꙗ҆́кѡ ты̀ є҆сѝ воскрⷭ҇нїе и҆  живо́тъ: 
Та́же сѣда́ленъ, гла́съ ѕ҃: 
Вои́стиннꙋ сꙋета̀ всѧ́чєскаѧ: житїе́ же сѣ́нь и҆  со́нїе, и҆́бо всꙋ́е мѧте́тсѧ всѧ́къ земноро́дный,  ꙗ҆́коже речѐ писа́нїе: є҆гда̀ мі́ръ прїѡбрѧ́щемъ,  тогда̀ во гро́бъ всели́мсѧ, и҆дѣ́же вкꙋ́пѣ ца́рїе и҆  ни́щїи. тѣ́мже хрⷭ҇тѐ бж҃е, преста́вльшыѧсѧ оу҆поко́й,  ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Всест҃а́ѧ бцⷣе,  во вре́мѧ живота̀ моегѡ̀ не ѡ҆ста́ви менѐ,  человѣ́ческомꙋ предста́тельствꙋ не ввѣ́ри мѧ̀, но сама̀  застꙋпѝ, и҆ поми́лꙋй мѧ̀. 
По ѕ҃-й пѣ́сни і҆рмо́съ, и҆ є҆ктенїа̀. И҆  помина́етъ і҆ере́й преждеꙋсо́пшихъ, ꙗ҆́коже пре́жде  оу҆каза́хомъ. Возгла́съ: Ꙗ҆́кѡ ты̀ є҆сѝ воскрⷭ҇нїе  и҆ живо́тъ: 
Та́же конда́къ, гла́съ и҃: 
Со ст҃ы́ми оу҆поко́й хрⷭ҇тѐ, дꙋ́шы ра̑бъ  твои́хъ, и҆дѣ́же нѣ́сть болѣ́знь, ни печа́ль, ни  воздыха́нїе, но жи́знь безконе́чнаѧ. 
І҆́косъ: Са́мъ є҆ди́нъ є҆сѝ безсме́ртный,  сотвори́вый и҆ созда́вый человѣ́ка, земні́и оу҆́бѡ ѿ  землѝ созда́хомсѧ, и҆ въ зе́млю тꙋ́южде по́йдемъ,  ꙗ҆́коже повелѣ́лъ є҆сѝ созда́вый мѧ̀ и҆ рекі́й мѝ:  ꙗ҆́кѡ землѧ̀ є҆сѝ, и҆ въ зе́млю ѿи́деши, а҆́може  всѝ человѣ́цы по́йдемъ, надгро́бное рыда́нїе творѧ́ще  пѣ́снь, а҆ллилꙋ́їа. [Три́жды.] 
По ѳ҃-й пѣ́сни глаго́летъ і҆ере́й: Бцⷣꙋ и҆ мт҃рь  свѣ́та въ пѣ́снехъ возвели́чимъ: Ли́къ: Дꙋ́си и҆  дꙋ́шы првⷣныхъ восхва́лѧтъ тѧ̀ гдⷭ҇и. И҆ пое́мъ  і҆рмо́съ ѳ҃-й пѣ́сни, Та́же, Трист҃о́е, и҆ по Ѻ҆́ч҃е  на́шъ: глаго́лемъ тропарѝ сїѧ̑. Гла́съ д҃: 
Со дꙋ́хи првⷣныхъ сконча́вшихсѧ дꙋ́шы ра̑бъ  твои́хъ сп҃се оу҆поко́й, сохранѧ́ѧ и҆́хъ во бл҃же́нной  жи́зни, ꙗ҆́же оу҆ тебѐ чл҃вѣколю́бче. (с. 169) 
Тропа́рь, гла́съ то́йже: 
Въ поко́ищи твое́мъ гдⷭ҇и, и҆дѣ́же всѝ ст҃і́и  твоѝ оу҆покоева́ютсѧ, оу҆поко́й и҆ дꙋ́шы ра̑бъ  твои́хъ, ꙗ҆́кѡ є҆ди́нъ є҆сѝ чл҃вѣколю́бецъ. 
Сла́ва: Ты̀ є҆сѝ бг҃ъ соше́дый во а҆́дъ, и҆  оу҆́зы ѡ҆кова́нныхъ разрѣши́вый, са́мъ и҆ дꙋ́шы ра̑бъ  твои́хъ оу҆поко́й. 
И҆ ны́нѣ: бг҃оро́диченъ: Є҆ди́на чⷭ҇таѧ, и҆  непоро́чнаѧ дв҃о, бг҃а без̾ сѣ́мене ро́ждшаѧ, молѝ  сп҃сти́сѧ дꙋша́мъ и҆́хъ. 
Та́же і҆ере́й є҆ктенїю̀ глаго́летъ: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ оу҆покое́нїи дꙋ́шъ  оу҆со́пшихъ рабѡ́въ бж҃їихъ, и҆́мⷬ҇къ, и҆ ѡ҆ є҆́же  прости́тисѧ и҆̀мъ всѧ́комꙋ прегрѣше́нїю, во́льномꙋ же и҆  нево́льномꙋ. 
Ли́къ: Гдⷭ҇и поми́лꙋй, три́жды. 
Ꙗ҆́кѡ да гдⷭ҇ь бг҃ъ оу҆чини́тъ дꙋ́шы и҆́хъ,  и҆дѣ́же првⷣнїи оу҆покоѧ́ютсѧ. 
Ли́къ: Гдⷭ҇и поми́лꙋй, три́жды. 
Млⷭ҇ти бж҃їѧ, црⷭ҇тва нбⷭ҇нагѡ и҆ ѡ҆ставле́нїѧ  грѣхѡ́въ и҆́хъ оу҆ хрⷭ҇та̀ безсме́ртнагѡ цр҃ѧ̀ и҆ бг҃а  на́шегѡ про́симъ. 
Ли́къ: Пода́й гдⷭ҇и. 
Дїа́конъ: Гдⷭ҇ꙋ помо́лимсѧ. 
Сщ҃е́нникъ: Бж҃е дх҃ѡ́въ: 
И҆ помина́етъ ꙗ҆́же ѿ вѣ́ка оу҆ме́ршыѧ  ѻ҆тцы̀ и҆ бра́тїю на́шꙋ, здѣ̀ лежа́щыѧ, и҆ повсю́дꙋ  правосла̑вныѧ хрⷭ҇тїа́ны. 
Та́же возгла́съ: Ꙗ҆́кѡ ты̀ є҆сѝ воскрⷭ҇нїе и҆  живо́тъ: 
Глаго́летъ і҆ере́й, и҆лѝ дїа́конъ: Премꙋ́дрость:  Мы́ же: Чⷭ҇тнѣ́йшꙋю херꙋві̑мъ: І҆ере́й: Сла́ва  тебѣ̀ хрⷭ҇тѐ бж҃е, оу҆пова́нїе на́ше, сла́ва тебѣ̀.  Мы́ же: Сла́ва, и҆ ны́нѣ: Гдⷭ҇и поми́лꙋй, три́жды.  Бл҃гословѝ. 
І҆ере́й ѿпꙋ́стъ: 
Воскр҃сы́й и҆з̾ ме́ртвыхъ хрⷭ҇то́съ и҆́стинный  бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ  сла́вныхъ и҆ всехва́льныхъ а҆пⷭ҇лъ, прпⷣбныхъ и҆  бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ, дꙋ́шы  ѡ҆ на́съ преста́вльшихсѧ ра̑бъ свои́хъ въ селе́нїихъ  првⷣныхъ оу҆чини́тъ, въ нѣ́дрѣхъ а҆враа́ма (с. 170)  оу҆поко́итъ, и҆ съ првⷣными причте́тъ, и҆ на́съ  поми́лꙋетъ, ꙗ҆́кѡ бл҃гъ и҆ чл҃вѣколю́бецъ. 
И҆ по ѿпꙋ́стѣ глаша́етъ дїа́конъ си́це: 
Во бл҃же́нномъ оу҆спе́нїи вѣ́чный поко́й  пода́ждь гдⷭ҇и оу҆́спшымъ рабѡ́мъ твои̑мъ, и҆́мⷬ҇къ,  и҆ сотворѝ и҆̀мъ вѣ́чнꙋю па́мѧть. 
И҆ пѣвцы̀ пою́тъ: Вѣ́чнаѧ па́мѧть, три́жды. А҆  и҆дѣ́же нѣ́сть дїа́кона, пою́тъ пѣвцы̀: Рабѡ́мъ  бж҃їимъ, и҆́мⷬ҇къ, оу҆́спшымъ вѣ́чнаѧ па́мѧть. 
Сі́й же чи́нъ и҆ оу҆ста́въ подоба́етъ твори́ти во  всѧ̑ пѧткѝ, ꙗ҆́вѣ, ꙗ҆́кѡ въ ни́хже твори́мъ па́мѧть  над̾ ко́лѷвомъ оу҆́спшымъ ѻ҆тцє́мъ и҆ бра́тїѧмъ  на́шымъ. 
(с. 172) 
Въ пѧто́къ ве́чера, 
на Гдⷭ҇и воззва́хъ, стїхи̑ры ст҃ы̑мъ мч҃нкѡмъ, и҆  ст҃и́телємъ, и҆ прпⷣбнымъ. Гла́съ а҃. 
Подо́бенъ: Прехва́льнїи мч҃нцы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Мч҃нкѡвъ є҆ди́нственное торжество̀, стрꙋѧ́ми  свои́хъ крове́й мно́жество бѣсѡ́въ оу҆дави́ша, и҆  всѧ̑кїѧ оу҆ста́виша стꙋ̑дныѧ жє́ртвы, і҆́дѡльскꙋю  разрꙋши́ша пре́лесть, терпѣли́внѡ пострада́вше и҆ ны́нѣ  мо́лѧтсѧ хрⷭ҇тꙋ̀ дарова́ти дꙋша́мъ на́шымъ ми́ръ, и҆  ве́лїю млⷭ҇ть. (с. 173) 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Па́стырїе всесщ҃е́ннїи, мꙋ́дрыми словесы̀ и҆  оу҆че́нїи всѣ́хъ наꙋчи́ша во є҆ди́нствѣ бж҃ество̀  трⷪ҇ческое сла́вити, ли́цъ слїѧ́нїѧ и҆ раздѣле́нїѧ,  бжⷭ҇твеннѣ оу҆бѣга́юще. и҆ ны́нѣ мо́лѧтсѧ, дарова́ти  дꙋша́мъ на́шымъ ми́ръ, и҆ ве́лїю млⷭ҇ть. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Прпⷣбныхъ сосло́вїе, плотска̑ѧ хотѣ̑нїѧ  оу҆спи́ша, и҆ стремлє́нїѧ ѡ҆бꙋзда́ша, житїѐ  равноа́гг҃льное показа́вше. тѣ́мже и҆ въ жили́щахъ  нбⷭ҇ныхъ ны́нѣ ликовствꙋ́ютъ, хрⷭ҇тꙋ̀ молѧ́щесѧ,  дарова́ти дꙋша́мъ на́шымъ ми́ръ, и҆ ве́лїю млⷭ҇ть. 
И҆́ны стїхи̑ры мч҃нчны, гла́съ то́йже: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Мл҃твами гдⷭ҇и, всѣ́хъ ст҃ы́хъ и҆ бцⷣы, тво́й  ми́ръ да́ждь на́мъ, и҆ поми́лꙋй на́съ, ꙗ҆́кѡ є҆ди́нъ  ще́дръ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Є҆́же на сꙋди́щи ва́ше и҆сповѣ́данїе ст҃і́и,  де́мѡнѡвъ ѡ҆плева̀ си́лꙋ, и҆ ѿ пре́лести чл҃вѣ́ки  свободѝ. тѣ́мже и҆ глава́мъ оу҆сѣка́ємымъ,  взыва́сте: да бꙋ́детъ гдⷭ҇и, же́ртва дꙋ́шъ на́шихъ  бл҃гопрїѧ́тна пред̾ тобо́ю, ꙗ҆́кѡ тебѐ возлюби́вше,  неради́хомъ ѡ҆ вре́меннѣй жи́зни, чл҃вѣколю́бче. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Ѽ до́брыѧ ва́шеѧ кꙋ́пли ст҃і́и! ꙗ҆́кѡ крѡ́ви  да́сте, и҆ нб҃са̀ наслѣ́довасте: и҆ вре́меннѡ  и҆скꙋси́вшесѧ, вѣ́чнѡ ра́дꙋетесѧ. вои́стиннꙋ добра̀  ва́шѧ кꙋ́плѧ: тлѣ̑ннаѧ бо ѡ҆ста́вльше, нетлѣ̑ннаѧ  воспрїѧ́сте, и҆ со а҆́гг҃лы ликовствꙋ́юще, пое́те  непреста́ннѡ трⷪ҇цꙋ є҆диносꙋ́щнꙋю. 
Сла́ва, и҆ ны́нѣ, бг҃оро́диченъ: Всемі́рнꙋю  сла́вꙋ, ѿ человѣ̑къ прозѧ́бшꙋю, и҆ влⷣкꙋ ро́ждшꙋю,  нбⷭ҇нꙋю две́рь воспои́мъ (с. 174) мр҃і́ю дв҃ꙋ,  безпло́тныхъ пѣ́снь, и҆ вѣ́рныхъ оу҆добре́нїе. сїѧ́ бо  ꙗ҆ви́сѧ нб҃о, и҆ хра́мъ бж҃ества̀: сїѧ̀ прегражде́нїе  вражды̀ разрꙋши́вши, ми́ръ введѐ, и҆ ца́рствїе  ѿве́рзе. сїю̀ оу҆́бѡ и҆мꙋ́ще вѣ́ры оу҆твержде́нїе,  побо́рника и҆́мамы и҆з̾ неѧ̀ ро́ждшагосѧ гдⷭ҇а,  дерза́йте оу҆́бѡ, дерза́йте лю́дїе бж҃їи: и҆́бо то́й  побѣди́тъ врагѝ, ꙗ҆́кѡ всеси́ленъ. 
Та́же: Свѣ́те ти́хїй; 
На стїхо́внѣ мч҃нченъ, гла́съ а҃: 
Прехва́льнїи мч҃нцы, ва́съ ни землѧ̀ потаи́ла  є҆́сть, но не́бо прїѧ́тъ вы̀, и҆ ѿверзо́шасѧ ва́мъ  ра̑йскїѧ двє́ри, и҆ внꙋ́трь бы́вше дре́ва живо́тнагѡ  наслажда́етесѧ: хрⷭ҇тꙋ̀ моли́тесѧ, дарова́ти дꙋша́мъ  на́шымъ ми́ръ и҆ ве́лїю млⷭ҇ть. 
Поко́инъ: Ка́ѧ жите́йскаѧ сла́дость пребыва́етъ  печа́ли неприча́стна; ка́ѧ ли сла́ва стои́тъ на землѝ  непрело́жна; всѧ̑ сѣ́ни немощнѣ́йша, и҆ всѧ̑ со́нїй  преле́стнѣйша: во є҆ди́нъ ча́съ всѧ̑ сїѧ̑ сме́рть  прїе́млетъ. но во свѣ́тѣ хрⷭ҇тѐ лица̀ твоегѡ̀, и҆ въ  наслажде́нїи твоеѧ̀ красоты̀, ꙗ҆̀же и҆збра́лъ є҆сѝ,  оу҆поко́й ꙗ҆́кѡ чл҃вѣколю́бецъ. 
Поко́инъ: Никто́же безгрѣ́шенъ, никто́же ѿ  человѣ̑къ бы́въ, то́кмѡ ты̀ є҆ди́не безсме́ртне:  тѣ́мже рабы̑ твоѧ̑ ꙗ҆́кѡ бг҃ъ ще́дрый, во свѣ́тѣ со  а҆́гг҃льскими ликостоѧ́нїи твои́ми оу҆чинѝ,  бл҃гоꙋтро́бїемъ твои́мъ, презира́ѧ беззакѡ́нїѧ, и҆ подаѧ̀  и҆̀мъ проще́нїе. 
Сла́ва, и҆ ны́нѣ, бг҃оро́диченъ: Вои́стиннꙋ па́че  оу҆ма̀ чꙋ̑днаѧ твоѧ̑ вели̑чїѧ, ржⷭ҇тва̀ твоегѡ̀  бг҃оневѣ́сто, ꙗ҆̀же проповѣ́даша прⷪ҇ро́цы всѝ всѧ̑  пресла̑внаѧ: зача́тїе и҆ ржⷭ҇тво̀ всепѣ́таѧ  недомы́сленно и҆ несказа́нно, и҆́мже мі́ръ сп҃слъ  є҆́сть, ꙗ҆́кѡ млⷭ҇рдъ. 
Та́же, Ны́нѣ ѿпꙋща́еши: Трист҃о́е, и҆ по  Ѻ҆́ч҃е на́шъ: Тропа́рь, и҆ ѿпꙋ́стъ. (с. 175) 
Въ пѧто́къ на повече́рїи, 
канѡ́нъ прест҃ѣ́й бцⷣѣ. Гла́съ а҃. 
Пѣ́снь а҃ 
І҆рмо́съ: Пѣ́снь побѣ́днꙋю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Сп҃си́тельное є҆сѝ приста́нище и҆ покро́въ,  призыва́ющымъ тѧ̀ бцⷣе пречⷭ҇таѧ. тѣ́мже и҆ а҆́зъ ѿ  дꙋшѝ призыва́ю тѧ̀ те́плѣ: влⷣчце сп҃си́ мѧ. 
Мр҃і́е пречⷭ҇таѧ, зижди́телѧ мт҃и, и҆стлѣ́вшꙋю  страстьмѝ и҆ прегрѣше́ньми смире́ннꙋю мою̀ дꙋ́шꙋ  и҆сцѣлѝ, ꙗ҆́кѡ бл҃га́ѧ и҆ бл҃гопремѣ́ннаѧ. 
Сла́ва, Безневѣ́стнаѧ влⷣчце, не ѿстꙋпа́й  молѧ́щи всегда̀ творца̀ моего̀ и҆ бг҃а, ѡ҆ притека́ющемъ  при́снѡ къ покро́вꙋ твоемꙋ̀, оу҆лꙋчи́ти млⷭ҇ть. 
И҆ ны́нѣ: Пала́то ѡ҆дꙋшевле́ннаѧ цр҃е́ва, и҆  престо́ле ѻ҆гнеѡбра́зный, со ст҃ы́ми мч҃нки и҆ а҆пⷭ҇лы,  хрⷭ҇та̀ при́снѡ молѝ, ѿ напа́стей на́съ и҆зба́вити. 
Пѣ́снь г҃ 
І҆рмо́съ: Ка́мень, є҆гѡ́же небрего́ша зи́ждꙋщїи,  се́й бы́сть во главꙋ̀ оу҆́гла: то́й є҆́сть ка́мень, на  не́мже оу҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ  и҆скꙋпѝ. 
Тьма̀ прегрѣше́нїй ѡ҆бдержи́тъ моѐ се́рдце  влⷣчце, и҆ не смѣ́ю воззрѣ́ти на нб҃о ѻ҆чи́ма,  тѣ́мже зовꙋ̀: просвѣтѝ велѣ́ньми хрⷭ҇то́выми оу҆́мъ  и҆ дꙋ́шꙋ, и҆ се́рдце моѐ. 
Взира́ю на бж҃е́ственный тво́й ѡ҆́бразъ, и҆  печа́ть тѧ̀ влⷣчню, и҆ пречⷭ҇тꙋю мт҃рь, ꙗ҆́кѡ  первоѡбра́знꙋ чтꙋ̀: и҆ сїю̀ лобыза́ю, и҆ покланѧ́юсѧ, и҆  хвалю̀, є҆ди́нꙋ вѣ́дый твою̀, и҆ тогѡ̀ че́сть. 
Сла́ва: Оу҆ста́ви лю̑таѧ стремлє́нїѧ  тѣлє́снаѧ, оу҆гасѝ и҆ пла́мень страсте́й дв҃о:  и҆́миже согрѣше́нїй плѣни́цꙋ (с. 176) многоплете́ннꙋю  мѝ соплета́етъ ѕмі́й лю́тый, хотѧ̀ восхи́тити къ  поги́бели. 
И҆ ны́нѣ: Ве́сь во а҆да́ма ѡ҆блече́сѧ и҆з̾ тебѐ  бцⷣе, всетѣлоно́снѡ проше́дъ сло́во. того̀ оу҆́бѡ  молѝ, страсте́й на́съ и҆зба́вити, и҆ напа́стей  разли́чныхъ, и҆ ѻ҆гнѧ̀ вѣ́чнꙋющагѡ. 
Пѣ́снь д҃ 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме,  словесѐ воплоще́нїе, проповѣ́далъ є҆сѝ вопїѧ̀:  внегда̀ прибли́житисѧ лѣ́тѡмъ, позна́ешисѧ, внегда̀  прїитѝ вре́мени, пока́жешисѧ. сла́ва си́лѣ твое́й  гдⷭ҇и. 
Ро́ждши зижди́телѧ, и҆ всѣ́хъ творца̀, си́лꙋ  неизрече́ннꙋ, и҆ непобѣди́мꙋ крѣ́пость и҆́маши дв҃о, и҆  сп҃са́еши вѣ́рою къ тебѣ̀ приходѧ́щыѧ. сегѡ̀ ра́ди  зовꙋ́ ти: влⷣчце мі́ра, помози́ ми. 
Бра̑ни неви́димыхъ вра̑гъ мы́сленныхъ низложѝ  влⷣчце, всꙋ́е на моѐ напа́дающихъ ѻ҆каѧ́нное се́рдце,  тишинꙋ̀ бж҃е́ственнꙋю, и҆ ми́ръ да́рꙋющи: ꙗ҆́кѡ да  ве́селѡ воспѣва́ю тѧ̀. 
Сла́ва: Наде́жде ненаде́жныхъ, помо́щнице ни́щихъ,  пла́чꙋщихъ оу҆тѣ́ха, согрѣша́ющихъ ѡ҆чище́нїе,  рꙋководи́тельница заблꙋ́ждшихъ, болѧ́щихъ цѣле́бница, и҆  и҆справле́нїе па́дающихъ. 
И҆ ны́нѣ: Чⷭ҇таѧ и҆ бл҃гослове́ннаѧ, ꙗ҆́же  є҆ди́на клѧ́твы всѣ́хъ и҆змѣни́вшаѧ, дв҃о мр҃і́е, со  а҆пⷭ҇лы, и҆ мч҃нки, и҆ прⷪ҇ро́ки молѝ, и҆з̾ чре́ва  твоегѡ̀ проше́дшаго, сп҃стѝ дꙋ́шы пою́щихъ тѧ̀. 
Пѣ́снь є҃ 
І҆рмо́съ: Тво́й ми́ръ да́ждь на́мъ сн҃е бж҃їй,  и҆но́гѡ бо ра́звѣ тебѐ бг҃а не зна́емъ, и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Сп҃си́ мѧ влⷣчце, и҆з̾ глꙋбины̀ напа́стей, и҆  скорбе́й, и҆ печа́лей, и҆ страсте́й тѣле́сныхъ: и҆ въ  тишинѣ̀ бж҃е́ственнѣй сохранѝ дꙋ́шꙋ мою̀. (с. 177) 
Ты̀ мѝ є҆сѝ те́плое хране́нїе и҆ тве́рдое во  все́й жи́зни, пренепоро́чнаѧ. тѣ́мже молю́ тѧ, и҆ по  сме́рти твоѐ мнѣ̀ млⷭ҇рдїе прострѝ бога́тое. 
Сла́ва: Ꙗ҆́же зижди́телѧ ро́ждшаѧ, и҆  и҆зба́вителѧ всѣ́хъ, и҆зба́ви мѧ̀ страсте́й тѣле́сныхъ  ѡ҆палѧ́ющихъ се́рдце моѐ, и҆ привлача́ющихъ къ дѣлѡ́мъ  неподѡ́бнымъ. 
И҆ ны́нѣ: Ꙗ҆́кѡ мѣ́сто свѧще́нїѧ ꙗ҆́вльшисѧ  мы́сленнагѡ, всего́ мѧ ѡ҆свѧтѝ влⷣчце, и҆ со ст҃ы́ми  моли́сѧ и҆ мꙋ́дрыми а҆пⷭ҇толы, сп҃сти́ мѧ дв҃о. 
Пѣ́снь ѕ҃ 
І҆рмо́съ: Прⷪ҇ро́ка і҆ѡ́нꙋ подража́ѧ, вопїю̀:  живо́тъ мо́й бл҃же свободѝ и҆з̾ тлѝ, и҆ сп҃си́ мѧ  сп҃се мі́ра, зовꙋ́ща: сла́ва тебѣ̀. 
Ты̀ жи́ва мѧ̀ соблюда́еши и҆збавлѧ́ющи напа́стей:  ты̀ и҆ ѿ землѝ ѿходѧ́ща къ вѣ́чнѣй жи́зни  преста́ви дв҃о мт҃и, млⷭ҇рдїемъ твои́мъ. 
Ты̀ є҆сѝ стѣна̀ нерꙋши́ма, ты̀ є҆сѝ покро́въ  тве́рдъ, бцⷣе бл҃га́ѧ, ты̀ предста́тельница крѣпка̀  рабꙋ̀ твоемꙋ̀: и҆ сегѡ̀ ра́ди тѧ̀ призыва́ю при́снѡ. 
Сла́ва: Ты̀ мл҃твꙋ си́льнꙋ стѧжа́вши къ бг҃ꙋ,  бцⷣе бл҃га́ѧ, не пре́зри менѐ те́плѣ къ покро́вꙋ  твоемꙋ̀ притека́ющагѡ, и҆ вопїю́щагѡ: поми́лꙋй мѧ̀, мт҃и  всѣ́хъ бг҃а. 
И҆ ны́нѣ: Не ѿри́ни менѐ хрⷭ҇тѐ, не гнꙋша́йсѧ  менѐ сп҃се, мо́литъ тѧ̀ а҆́гница ро́ждшаѧ тѧ̀ пло́тїю,  со а҆пⷭ҇лы, и҆ со прⷪ҇ро́ки, и҆ со стрⷭ҇тоте́рпцы  твои́ми. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ:  
Сѣда́ленъ, гла́съ а҃: Ѻ҆́блакъ тѧ̀ свѣ́та бж҃їѧ  присносꙋ́щнагѡ, дв҃о, и҆ ковче́гъ, и҆ свѣ́щникъ, и҆  ста́мнꙋ, и҆ го́рꙋ несѣко́мꙋю, прⷪ҇ро́цы прорица́хꙋ  ѻ҆трокови́це пречⷭ҇таѧ: и҆з̾ тебе́ бо про́йде без̾  сѣ́мене, въ послѣ̑днѧѧ хрⷭ҇то́съ бг҃ъ на́шъ, ꙗ҆́коже  ѻ҆ц҃ъ бл҃гоизво́ли. (с. 178) 
Пѣ́снь з҃ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀  трїѐ, ꙗ҆́кѡ є҆ди́нѣми оу҆сты̀ поѧ́хꙋ, и҆  бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ  на́шихъ. 
Ѿча́ѧнна сꙋ́ща мѧ̀ чⷭ҇таѧ, прегрѣше́нїи и҆  сластьмѝ плотски́ми, и҆ ко глꙋбинѣ̀ порѣва́ема  поги́бели, приспѣ́вши и҆зба́ви мѧ̀ пречⷭ҇таѧ влⷣчце,  млⷭ҇рдїемъ твои́мъ. 
Прибѣ́жище и҆ покро́въ держа́венъ, и҆  и҆збавле́нїе бцⷣе всѣ̑мъ вѣ̑рнымъ: ты́ ми бꙋ́ди  рꙋководи́тельница ко творцꙋ̀, прегрѣше́нїй и҆збавле́нїе  подаю́щи мѝ, бл҃гоꙋтро́бїемъ твои́мъ. 
Сла́ва: Ты̀ клѧ́твꙋ потреби́ла є҆сѝ чⷭ҇таѧ,  ра́дость ро́ждшаѧ хрⷭ҇та̀: ты̀ и҆ клѧ́твꙋ, ѿ грѣха̀  прибы́вшꙋю мѝ, разрѣшѝ си́лою твое́ю пренепоро́чнаѧ,  и҆ да́рꙋй мѝ ра́дость. 
И҆ ны́нѣ: Тѧ̀, прест҃а́ѧ чⷭ҇таѧ, рабѝ твоѝ  мо́лимъ всегда̀ де́нь и҆ но́щь, молѧ́щесѧ сокрꙋше́нною  мы́слїю, и҆збавле́нїе согрѣше́нїй на́шихъ да́рꙋй твои́ми  мл҃твами. 
Пѣ́снь и҃ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. 
Воста́ни, предварѝ, ра́тꙋй врагѝ, и҆̀же всꙋ́е  смꙋща́ющыѧ и҆ ѡ҆скорблѧ́ющыѧ на́съ, твою̀ си́лꙋ  ꙗ҆влѧ́ющи ст҃а́ѧ дв҃о, помо́щнице мі́ра. 
Мі́ръ спасла̀ є҆сѝ ѿ сме́рти и҆ тлѝ  бжⷭ҇твеннымъ ржⷭ҇тво́мъ твои́мъ, дв҃о бл҃га́ѧ: и҆ ны́нѣ  же мл҃твами твои́ми и҆ на́съ восхвалѧ́ющихъ тѧ̀, ѿ  страсте́й и҆схитѝ, и҆ сп҃сѝ. 
Сла́ва: Мно́гаѧ твоѧ̀ и҆ неизрече́ннаѧ дв҃о  крѣ́пость, мнѡ́ги и҆ непобѣди́мы бжⷭ҇твенныѧ щедрѡ́ты,  и҆ бл҃гоꙋтро́бїе. тѣ́мже сп҃са́й на́съ, вои́стиннꙋ тѧ̀  призыва́ющихъ. (с. 179) 
И҆ ны́нѣ: Ꙗ҆́кѡ ѡ҆дꙋшевле́нъ вїногра́дъ дв҃о,  прорасти́ла є҆сѝ на́мъ гро́здъ зрѣ́лый, и҆сточи́вшїй  вїно̀ ѡ҆ставле́нїѧ, и҆ грѣхо́вное и҆зсꙋши́вшїй  пїѧ́нство. 
Пѣ́снь ѳ҃ 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ человѣ́къ, безнача́льный,  велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю. 
Въ мо́ри житїѧ̀ ѡ҆бꙋрева́емь ѕѣлѡ̀ сластьмѝ  плотски́ми, тебѣ̀ припа́даю и҆ вопїю̀: поми́лꙋй мѧ̀ къ  тебѣ̀ притека́ющаго влⷣчце, и҆ рꙋ́кꙋ мѝ сп҃се́нїѧ  пода́ждь, и҆збавлѧ́ющи поги́бельныѧ глꙋбины̀. 
Тебѣ̀ моѧ̑ грѣхѝ и҆сповѣ́даю дв҃о, твоемꙋ̀  лицꙋ̀ мо́й представлѧ́ю стꙋ́дъ, и҆ вопїю̀ ѿ дꙋшѝ:  поми́лꙋй и҆ оу҆ще́дри, пречⷭ҇таѧ, ꙗ҆́кѡ на тѧ̀  оу҆пова́нїе съ бг҃омъ возложи́хъ тве́рдое. 
Сла́ва: Тѧ̀ без̾ сѣ́мене ро́ждшꙋю творца̀ и҆  влⷣкꙋ, призыва́ю ѿ дꙋшѝ, и҆ зовꙋ̀ прилѣ́жнѡ: ты́ мѧ  сп҃сѝ ѿ тлѝ мно́гихъ прегрѣше́нїй, и҆ и҆зба́ви  ѻ҆гнѧ̀ негаси́магѡ, прест҃а́ѧ бцⷣе бл҃га́ѧ. 
И҆ ны́нѣ: Непроходи́маѧ две́ре, ра̑йскаѧ врата̀,  спаса́ємымъ пꙋ́ть, сп҃се́нїѧ стезѧ̀, съ мч҃нки и҆  прⷪ҇ро́ки, съ првⷣными же и҆ прпⷣбными, и҆ съ  бж҃е́ственными а҆пⷭ҇лы, моли́сѧ чⷭ҇таѧ, сп҃сти́сѧ дꙋша́мъ  на́шымъ. 
Та́же, Досто́йно є҆́сть: И҆ про́чее ѻ҆бы́чно,  и҆ ѿпꙋ́стъ. 
Въ сꙋббѡ́тꙋ на оу҆́трени, 
по а҃-мъ стїхосло́вїи сѣда́льны мч҃нчны. Гла́съ  а҃: 
Страда́нїѧ похвало́ю, и҆ вѣне́чною по́честїю,  сла́внїи стрⷭ҇тоте́рпцы ѡ҆дѣ́ѧвшесѧ тобо́ю гдⷭ҇и,  терпѣ́нїемъ оу҆́бѡ ра́нъ беззако́нныхъ побѣди́ша, и҆  си́лою бж҃е́ственною ѿ нб҃съ побѣ́дꙋ прїѧ́ша: тѣ́хъ  мл҃твами и҆ на́съ свободѝ ѿ неви́димагѡ врага̀ сп҃се,  и҆ сп҃сѝ на́съ. (с. 180) 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ꙗ҆́кѡ до́брїи во́ини є҆диномꙋ́дреннѡ  вѣ́ровавше, преще́нїѧ мꙋчи́телей не оу҆боѧ́стесѧ  ст҃і́и, прїидо́сте оу҆се́рднѡ ко хрⷭ҇тꙋ̀ взе́мше  честны́й крⷭ҇тъ: и҆ сконча́вше тече́нїе, съ нб҃сѐ  побѣ́дꙋ прїѧ́сте. сла́ва оу҆крѣ́пльшемꙋ вы̀: сла́ва  вѣнча́вшемꙋ вы̀: сла́ва дѣ́йствꙋющемꙋ ва́ми всѣ̑мъ  и҆сцѣлє́нїѧ. 
Подо́бенъ: Гро́бъ тво́й сп҃се: 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Въ мѣ́стѣ свѣ́тлѣ, въ ли́цѣ пра́ведныхъ  оу҆поко́й сп҃се, къ тебѣ̀ преста́вльшихсѧ: на тѧ́ бо  оу҆пова́нїе чл҃вѣколю́бче возложи́ша: прїимѝ моле́нїе  ѡ҆ ѻ҆тцѣ́хъ и҆ ча́дѣхъ, и҆̀мже соверша́емъ па́мѧть: и҆  ѡ҆правдѝ тѣ́хъ, ꙗ҆́кѡ многомлⷭ҇тивъ. 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ тебѣ̀ дв҃о, ра́дꙋйсѧ: со гла́сомъ воплоща́шесѧ  всѣ́хъ влⷣка, въ тебѣ̀ ст҃ѣ́мъ кївѡ́тѣ, ꙗ҆́коже  речѐ пра́ведный дв҃дъ, ꙗ҆ви́ласѧ є҆сѝ ши́ршаѧ нб҃съ,  поноси́вши зижди́телѧ твоего̀: сла́ва все́льшемꙋсѧ въ  тѧ̀: сла́ва проше́дшемꙋ и҆з̾ тебѐ: сла́ва свободи́вшемꙋ  на́съ ржⷭ҇тво́мъ твои́мъ. 
По в҃-мъ стїхосло́вїи сѣда́льны. Гла́съ а҃: 
Ра́нами ст҃ы́хъ, и҆̀же по тебѣ̀ пострада́ша,  оу҆моле́нъ бꙋ́ди гдⷭ҇и: и҆ всѧ̑ на́шѧ болѣ̑зни и҆  стра̑сти и҆сцѣлѝ чл҃вѣколю́бче, мо́лимсѧ. 
Сті́хъ: Мнѡ́ги скѡ́рби пра́вєднымъ, и҆ ѿ  всѣ́хъ и҆́хъ и҆зба́витъ ѧ҆̀ гдⷭ҇ь. 
Мч҃нки хрⷭ҇тѡ́вы мо́лимъ всѝ, и҆ любо́вїю  прїи́демъ къ ни̑мъ съ вѣ́рою: сі́и бо ѡ҆ на́шемъ  сп҃се́нїи про́сѧтъ, и҆ сі́и всѝ и҆сточа́ютъ и҆сцѣле́нїй  бл҃года́ть, сі́и полкѝ ѿгонѧ́ютъ бѣсѡ́вскїѧ, ꙗ҆́кѡ  сохра́нницы вѣ́ры. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Сме́ртнꙋю держа́вꙋ хрⷭ҇тѐ оу҆праздни́въ, и҆  нетлѣ́нїе земны̑мъ и҆сточи́лъ є҆сѝ: и҆ и҆̀же въ тѧ̀  вѣ́рꙋющїи не оу҆мира́ютъ, но живꙋ́тъ вы́нꙋ ѡ҆ тебѣ̀.  тѣ́мже оу҆поко́й гдⷭ҇и, (с. 181) дꙋ́шы ра̑бъ твои́хъ,  и҆ оу҆чинѝ и҆̀хъ со ст҃ы́ми твои́ми: мл҃твами бцⷣы,  да́рꙋѧ тѣ̑мъ проще́нїе и҆ воскрⷭ҇нїе. 
Сла́ва, и҆ ны́нѣ, бг҃оро́диченъ: Є҆ди́на  крѣ́пкаѧ и҆ те́плаѧ предста́тельнице ро́да  чл҃вѣ́ческагѡ, бцⷣе дв҃о, непреста́ннѡ молѝ со  прⷪ҇ро́ки и҆ мч҃нки, со ст҃и́тели же и҆ по́стники и҆  прпⷣбными, є҆го́же родила̀ є҆сѝ па́че є҆стества̀  бг҃а сло́ва, сп҃стѝ всѧ́чєскаѧ. 
Канѡ́нъ ст҃ы̑мъ мч҃нкѡмъ, и҆ ст҃и́телємъ, и҆  прпⷣбнымъ и҆ оу҆со́пшымъ, [є҆гѡ́же краегране́сїе:  Бг҃а возлю́бльшымъ бж҃е́ственнꙋю воспѣва́ю пѣ́снь.]  Творе́нїе кѵ́ръ і҆ѡ́сифа. Гла́съ а҃. 
Пѣ́снь а҃ 
І҆рмо́съ: Столпо́мъ ѻ҆́гненнымъ и҆ ѻ҆́блачнымъ  і҆и҃лѧ наставле́й, ꙗ҆́кѡ бг҃ъ, мо́ре разве́рже,  колесни̑цы же фараѡ́новы глꙋбино́ю покры̀. пои́мъ пѣ́снь  побѣ́днꙋю, ꙗ҆́кѡ є҆ди́нъ просла́висѧ. 
Мч҃нкѡмъ: Щито́мъ бл҃гоче́стїѧ ѡ҆гра́ждшесѧ  бж҃е́ственнїи страда́льцы, оу҆стреми́шасѧ къ боре́нїю:  погꙋби́ша же врага̀ всю̀ си́лꙋ, пою́ще пѣ́снь побѣ́днꙋю  хрⷭ҇тꙋ̀ оу҆крѣ́пльшемꙋ и҆̀хъ. 
Ст҃и́телємъ: Оу҆пасо́сте бж҃е́ственнїи  па́стырїе, ста́до бж҃їе на па́жити та́йнѣй, во́лки  ѿгна́вше па́лицею слове́съ сщ҃е́нныхъ: и҆ всели́стесѧ  ра́дꙋющесѧ во ѡ҆гра́дꙋ нбⷭ҇нꙋю, и҆дѣ́же є҆́сть вели́кїй  па́стырь. 
Прпⷣбнымъ: И҆́же стра̑сти поще́нїемъ и҆  болѣ́зньми оу҆мертви́вше пло́ти, бж҃е́ственнымъ  манове́нїемъ, живетѐ по сме́рти прпⷣбнїи: на́съ ра́ди  ме́ртва бы́вшаго, хрⷭ҇та̀ всегда̀ моли́те оу҆ще́дрити  на́съ. 
Сла́ва: Ме́ртвъ бы́въ, и҆ мє́ртвымъ дарова́лъ  є҆сѝ бж҃е́ственный тво́й живо́тъ, и҆ безсме́ртнꙋю  жи́знь. и҆̀же вѣ́рою преше́дшыѧ ѿ житїѧ̀ тлѣ́ннагѡ,  црⷭ҇твїѧ твоегѡ̀ сотворѝ прича́стники, ꙗ҆́кѡ  бл҃гоꙋтро́бенъ, и҆ є҆ди́нъ многомлⷭ҇тивъ. 
Бг҃оро́диченъ: И҆́же любо́вїю хрⷭ҇то́вою  оу҆ѧзвлѧ́еми мч҃нцы, и҆ вѣнча́вшыѧсѧ ѿ бг҃а жєны̀,  тебѐ всенепоро́чнꙋю и҆ (с. 182) до́брꙋю въ жена́хъ всѝ  прпⷣбнїи почита́ютъ, ра́дꙋющесѧ вѣ́рнѡ, ꙗ҆́кѡ цр҃и́цꙋ  всечестнꙋ́ю. 
Дрꙋгі́й канѡ́нъ оу҆со́пшымъ, 
пое́мъ є҆го̀ на рѧдꙋ̀, и҆дѣ́же нѣ́сть мине́и,  и҆лѝ при возслѣ́дованїи оу҆со́пшымъ над̾ кꙋтїе́ю,  [є҆гѡ́же краегране́сїе: Вѣ́рою оу҆со́пшымъ пе́рвꙋю  пѣ́снь приноша́ю.] Гла́съ а҃. 
Пѣ́снь а҃ 
І҆рмо́съ: Твоѧ̀ побѣди́тельнаѧ десни́ца  бг҃олѣ́пнѡ въ крѣ́пости просла́висѧ: та́ бо  безсме́ртне, ꙗ҆́кѡ всемогꙋ́щаѧ проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Врата̀ сме́рти и҆ верєѝ, твое́ю сме́ртїю  сокрꙋши́лъ є҆сѝ безсме́ртне, врата̀ ѿве́рзи влⷣко,  па́че оу҆ма̀ безсме́ртїѧ оу҆́спшымъ, мл҃твами  стрⷭ҇тоте́рпєцъ твои́хъ. 
Припѣ́въ: Оу҆поко́й гдⷭ҇и дꙋ́шы оу҆со́пшихъ  ра̑бъ твои́хъ. 
Да бж҃е́ственнагѡ живота̀ сподо́бимсѧ, соше́лъ  є҆сѝ къ сме́рти, тоѧ́ же и҆спрове́ргъ сокрѡ́вища, на́съ  ѿтꙋ́дꙋ и҆звле́клъ є҆сѝ: ны́нѣ же жизнода́вче,  преста́влєнныѧ оу҆поко́й. 
Сла́ва: Ты̀ моѐ тлѣ́нное же и҆ ме́ртвенное  воспрїи́мъ, въ нетлѣ́нїе ѡ҆бле́клъ є҆сѝ, и҆ къ  безконе́чномꙋ житїю̀ и҆ бл҃же́нномꙋ возне́слъ є҆сѝ,  и҆дѣ́же ꙗ҆́кѡ ще́дръ, и҆̀хже прїѧ́лъ є҆сѝ,  оу҆поко́й. 
Бг҃оро́диченъ: Ро́ждшꙋю є҆́же ѿ бг҃а бж҃їе  сло́во, вѣ́рнїи воспои́мъ: та́ бо всечⷭ҇таѧ пꙋ́ть жи́зни  оу҆ме́ршымъ бы́сть, ю҆́же ꙗ҆́кѡ бг҃опрїе́мницꙋ и҆ бцⷣꙋ  просла́вимъ. 
Пѣ́снь г҃ 
І҆рмо́съ: Да оу҆тверди́тсѧ се́рдце моѐ въ во́ли  твое́й хрⷭ҇тѐ бж҃е, и҆́же над̾ вода́ми нб҃о  оу҆твержде́й второ́е, и҆ ѡ҆снова́вый на вода́хъ зе́млю  всеси́льне. 
Мнѡ́гїѧ мꙋ́ки претерпѣ́вше, и҆ бл҃ги́хъ мно́гихъ  сподо́бистесѧ, мно́жество мч҃нкъ сщ҃е́нное: тѣ́мже  мл҃твами ва́шими ѕѡ́лъ мои́хъ безмѣ́рное мно́жество  ѡ҆чи́стите. (с. 183) 
Сщ҃е́ннїи ѡ҆дѣ́ѧвшесѧ пра́ведною бл҃года́тїю, и҆  весе́лїе кра́сное прпⷣбныхъ собо́ръ стѧжа́вше,  невеще́ственнымъ слꙋжи́телємъ оу҆подо́бишасѧ. 
Хрⷭ҇тѡ́вы прⷪ҇ро́цы, бж҃е́ственнїи мч҃нцы,  сщ҃е́нныхъ же́нъ сосло́вїе, и҆̀же пострада́вше мꙋ́жески,  и҆ въ постѣ̀ просла́вистесѧ: и҆́хже мл҃твами млⷭ҇ти  твоѧ̑ сп҃се всѣ̑мъ да́рꙋй. 
Сла́ва: И҆́же ѿ землѝ хрⷭ҇тѐ, человѣ́ка  рꙋко́ю твое́ю созда́въ во́лею, и҆ ꙗ҆̀же ѿ на́съ всѧ̑  вѣ́рою преста́вльшыѧсѧ рабы̑ твоѧ̑ нбⷭ҇ныхъ бл҃гъ  сподо́би. 
Бг҃оро́диченъ: Бг҃ороди́тельнице неискꙋсобра́чнаѧ,  прошє́нїѧ всѣ́хъ принесѝ содѣ́телю на́шемꙋ бг҃ꙋ,  ро́ждшемꙋсѧ ѿ оу҆тро́бы твоеѧ̀: ꙗ҆́кѡ да ѡ҆брѧ́щемъ  соверше́нное лю́тыхъ и҆збавле́нїе. 
И҆́нъ 
І҆рмо́съ: Є҆ди́не вѣ́дый человѣ́ческагѡ  сꙋщества̀ не́мощь, и҆ ми́лостивнѡ въ нѐ воѡбра́жсѧ,  препоѧ́ши мѧ̀ съ высоты̀ си́лою, є҆́же вопи́ти тебѣ̀  ст҃ы́й: ѡ҆дꙋшевле́нный хра́ме неизрече́нныѧ сла́вы твоеѧ̀  чл҃вѣколю́бче. 
Ꙗ҆́кѡ є҆ди́нъ бл҃гъ сы́й, ꙗ҆́кѡ є҆ди́нъ  многомлⷭ҇тивъ, ꙗ҆́же бл҃гоче́стнѡ къ тебѣ̀ ѿше́дшыѧ,  въ нбⷭ҇ныхъ селе́нїихъ оу҆поко́й, и҆дѣ́же неизрече́ннаѧ  ра́дость и҆ наслажде́нїе, и҆ и҆дѣ́же собо́ръ мч҃нческїй  весели́тсѧ. 
Ты̀ є҆ди́нъ ꙗ҆ви́лсѧ є҆сѝ на землѝ, сп҃се  мо́й безгрѣ́шенъ, и҆́же грѣхѝ мі́ра взе́млѧй ꙗ҆́кѡ  млⷭ҇рдъ: ѿ мі́ра сегѡ̀ преста́вльшихсѧ вѣ́рою, дꙋ́шы  оу҆поко́й во дво́рѣхъ ст҃ы́хъ твои́хъ, въ сла́дости  ра́йстѣй чл҃вѣколю́бче. 
Сла́ва: Сме́рти держа́вꙋ низло́жъ, живо́тъ  неконча́емый всѣ̑мъ вѣ̑рнымъ и҆сточи́лъ є҆сѝ влⷣко:  въ то́мъ оу҆́бѡ оу҆чинѝ бл҃гоче́стнѡ ѿше́дшыѧ,  презира́ѧ безмѣ̑рнаѧ прегрѣшє́нїѧ, и҆ проща́ѧ грѣхѝ  и҆́хъ чл҃вѣколю́бче. 
Бг҃оро́диченъ: Без̾ сѣ́мене зача́тъ чⷭ҇таѧ,  сло́во присносꙋ́щное, пло́тски къ на́мъ прише́дшее, и҆  сме́рти крѣ́пость (с. 184) разори́вшее, и҆ мє́ртвымъ  воскрⷭ҇нїе и҆ жи́знь вѣ́чнꙋю свои́мъ млⷭ҇рдїемъ  да́рꙋющее. 
Пѣ́снь д҃ 
І҆рмо́съ: Оу҆слы́шахъ гдⷭ҇и слꙋ́хъ тво́й, и҆  оу҆боѧ́хсѧ, разꙋмѣ́хъ дѣла̀ твоѧ̑, прⷪ҇ро́къ  глаго́лаше, и҆ просла́вихъ си́лꙋ твою̀. 
Претерпѣ́вше мч҃нцы всѧ̑кїѧ ра̑ны, нра́вомъ  до́блественнымъ, ꙗ҆́коже ѻ҆вча́та непорѡ́чнаѧ хрⷭ҇тꙋ̀  приведо́стесѧ, за всѣ́хъ закла́вшемꙋсѧ животꙋ̀. 
Оу҆ста̀ бж҃е́ственнаѧ бы́вше ст҃и́телїе бж҃їимъ  сло́вомъ наꙋча́еми, дꙋ́шы и҆зба́виша ѿ оу҆́стъ  льсти́вагѡ: и҆̀хже благочестномꙋ́дреннѣ почита́емъ. 
Крѣ́пцы бж҃е́ственнымъ дх҃омъ бы́вше ѻ҆тцы̀  бж҃е́ственнїи, крѣ́пкѡ побѣди́сте дꙋхѡ́въ лꙋка̑вствїѧ,  прпⷣбнїи бл҃года́тїю. 
Сла́ва: Оу҆мертви́всѧ животѐ на́шъ во́лею на  дре́вѣ, и҆̀же вѣ́рою преше́дшыѧ живота̀ сподо́би  вѣ́чнаго чл҃вѣколю́бче. 
Бг҃оро́диченъ: Не ѿверго́шасѧ гдⷭ҇а же́нскїй  ли́къ, стра́ждꙋще мꙋ́жески: и҆ не побѣди́шасѧ  тѣле́сными сластьмѝ ст҃і́и, споспѣ́шницꙋ тѧ̀ и҆мꙋ́ще  пречⷭ҇таѧ. 
И҆́нъ 
І҆рмо́съ: Го́рꙋ тѧ̀ бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше  ст҃о́мꙋ, во сп҃се́нїе на́ше и҆ ѡ҆бновле́нїе. 
Оу҆мертви́въ а҆́дъ непобѣди́мою твое́ю си́лою,  вмѣне́нъ бы́лъ є҆сѝ въ ме́ртвыхъ, є҆ди́нъ сы́й  свобо́дь хрⷭ҇тѐ, дꙋ́шы свободѝ бл҃гочести́выхъ, и҆  є҆́же въ не́мъ ѡ҆сꙋжде́нїѧ, ст҃ы́хъ мч҃нкъ мольба́ми. 
И҆́же всѣ́хъ сы́й ꙗ҆́кѡ влⷣка,  противодосто́йнꙋю и҆̀же ѿ а҆да́ма твоегѡ̀ заколе́нїѧ,  и҆зба́вꙋ да́лъ є҆сѝ и҆ цѣ́нꙋ: тѣ́мже мо́лимсѧ твои̑мъ  щедро́тамъ, преста́вльшыѧсѧ оу҆поко́й, согрѣше́нїй  подаѧ̀ ѡ҆ставле́нїе. 
Сла́ва: Прїѧ́лъ є҆сѝ сп҃се мо́й, є҆́же во  гро́бѣ положе́нїе, и҆ ꙗ҆̀же во гробѣ́хъ жи́ти  ѡ҆сꙋжде́нныѧ мертвецы̀, ꙗ҆́кѡ (с. 185) бг҃ъ воскр҃си́лъ  є҆сѝ. ны́нѣ же жи́зни присносꙋ́щныѧ сподо́би  преста́влєнныѧ, ꙗ҆́кѡ є҆ди́нъ чл҃вѣколю́бецъ. 
Бг҃оро́диченъ: Сп҃се́сѧ ро́дъ чл҃вѣ́ческїй  рождество́мъ твои́мъ: ты́ бо родила̀ є҆сѝ на́мъ  ѵ҆поста́сный живо́тъ, сме́рти потребле́нїе, и҆ къ жи́зни  содѣ́ловающїй восхо́дъ, бг҃ороди́тельнице пренепоро́чнаѧ  влⷣчце. 
Пѣ́снь є҃ 
І҆рмо́съ: Свѣ́тлый на́мъ возсїѧ́й свѣ́тъ  присносꙋ́щный, оу҆́тренюющымъ ѡ҆ сꙋдьба́хъ за́повѣдей  твои́хъ, влⷣко чл҃вѣколю́бче хрⷭ҇тѐ бж҃е на́шъ. 
Воѡрꙋжи́вшесѧ бл҃гоче́стїемъ, не оу҆ѧ́звлени  ꙗ҆ви́стесѧ мч҃нцы, борца̀ стрѣла́ми, и҆ побѣдоно́сцы  бл҃года́тїю бы́вше, вѣнцы̀ полꙋчи́сте. 
Пома́за ма́стїю бж҃е́ственною гдⷭ҇ь сщ҃е́нники  своѧ̑, оу҆па́сшыѧ въ преподо́бїи вѣ́рныхъ мно́жєства,  и҆ наста́вльшыѧ ко ѻ҆гра́дѣ нбⷭ҇нѣй. 
Сщ҃енномч҃нцы сщ҃е́ннѣйшїи, прпⷣбнїи всѝ, и҆̀же  дх҃а оу҆ста́вы соблю́дше, и҆ црⷭ҇твїю прича́стницы  бы́вше, бж҃е́ственнѡ прославлѧ́етесѧ. 
Сла́ва: И҆̀хже ны́нѣ преста́вилъ є҆сѝ  повелѣ́нїемъ твои́мъ влⷣко гдⷭ҇и, сподо́би црⷭ҇твїѧ  твоегѡ̀ со ст҃ы́ми, всѧ̑ презира́ѧ и҆̀мъ дрє́внѧѧ  согрѣшє́нїѧ. 
Бг҃оро́диченъ: И҆̀же посто́мъ и҆ страда́нїемъ  сла́вꙋ ѡ҆брѣ́тше нбⷭ҇нꙋю жєны̀, пречⷭ҇таѧ, тебѐ  предста́тельницꙋ и҆мꙋ́ще, ѕмі́евꙋ держа́вꙋ разрꙋши́ша. 
И҆́нъ 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра  концы̀, сердца̀ просвѣтѝ свѣ́томъ твоегѡ̀  бг҃оразꙋ́мїѧ, правосла́внѡ пою́щихъ тѧ̀. 
И҆сцѣлѧ́ѧй ѿ ꙗ҆́да сме́ртнагѡ, сме́рть  прїѧ́тъ, и҆ сме́рти жа́ло притꙋпи́лъ є҆сѝ: но са́мъ  оу҆поко́й, и҆̀хже прїѧ́лъ є҆сѝ жизнода́вче, мч҃нкъ  мольба́ми. (с. 186) 
Оу҆мерщвле́нїѧ и҆ тлѣ́нїѧ человѣ́ки  свободи́вый, дꙋ́шы вѣ́рнѡ преста́вленныхъ оу҆чинѝ во  дво́рѣхъ ст҃ы́хъ твои́хъ, ѿню́дꙋже ѿбѣжѐ всѧ́ка  ско́рбь, и҆ весе́лїе водворѧ́етсѧ. 
Сла́ва: Ра́й оу҆́бѡ съ тобо́ю повѣ́шенномꙋ,  ꙗ҆́кѡ ѿве́рзлъ є҆сѝ: ны́нѣ прїимѝ, дꙋ́шы влⷣко,  къ тебѣ̀ вѣ́рою преста́вльшыѧсѧ, подаѧ̀ и҆̀мъ въ цр҃кви  пе́рвенєцъ водвори́тисѧ. 
Бг҃оро́диченъ: И҆збавлѧ́ющи на тѧ̀ наде́жды  держа́вꙋ и҆мꙋ́щихъ, къ приста́нищꙋ бж҃е́ственныѧ во́ли  ти́хѡ наста́ви, мт҃рнимъ твои́мъ дерзнове́нїемъ къ сн҃ꙋ  твоемꙋ̀, бл҃гослове́ннаѧ всенепоро́чнаѧ. 
Пѣ́снь ѕ҃ 
І҆рмо́съ: Прⷪ҇ро́ка і҆ѡ́нꙋ подража́ѧ вопїю̀:  живо́тъ мо́й бл҃же, свободѝ и҆з̾ тлѝ, и҆ сп҃си́ мѧ,  сп҃се мі́ра, зовꙋ́ща: сла́ва тебѣ̀. 
Оу҆мерщвле́ни бы́вше ра́нъ мно́гихъ наведе́ньми,  жи́знь и҆́стиннꙋю наслѣ́довасте вкꙋ́пѣ, молѧ́щесѧ  сп҃сти́сѧ всѣ̑мъ на́мъ, ст҃і́и мч҃нцы. 
Денни́цы свѣтоза̑рныѧ позна́ни бы́сте на землѝ,  благоче́стїѧ свѣ́томъ ѡ҆зари́сте вѣ̑рныѧ, пресла́внїи  хрⷭ҇тѡ́вы ѻ҆рꙋ́жницы, и҆ ст҃и́телїе премꙋ́дрїи. 
Стра́нни ꙗ҆ви́стесѧ на землѝ, и҆ гра́ждане  нбⷭ҇нїи, бг҃оно́снїи по́стницы, оу҆мертви́вше пло́ти  мꙋдрова̑нїѧ воздержа́нїемъ и҆ смире́нїемъ. 
Сла́ва: Невече́рнемꙋ твоемꙋ̀ свѣ́тꙋ, и҆ сла́дости  и҆́стиннѣй, ꙗ҆̀же преста́вилъ є҆сѝ вѣ̑рныѧ, покажѝ  прича́стники чл҃вѣколю́бче, и҆ ст҃ы́хъ собо́рѡмъ си́хъ  сопричтѝ. 
Бг҃оро́диченъ: И҆́же пострада́вшыѧ крѣ́пкѡ, и҆  пости́вшыѧсѧ те́плѣ, тобо́ю ѱало́мски во слѣ́дъ  приведо́шасѧ хрⷭ҇тꙋ̀, всепѣ́таѧ бг҃ороди́тельнице,  всѧ́ческихъ цр҃ю̀. 
И҆́нъ 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ, сп҃сѝ лю́ди твоѧ̑ бж҃е на́шъ: ты́ бо  крѣ́пость немощствꙋ́ющихъ и҆ и҆справле́нїе. (с. 187) 
Ꙗ҆́кѡ млⷭ҇рдъ, преста́влєннымъ да́рꙋй  прегрѣше́нїй проще́нїе, и҆ вѣ́чное наслажде́нїе подаѧ̀,  и҆дѣ́же сїѧ́етъ лица̀ твоегѡ̀ свѣ́тлость, и҆ ѡ҆зарѧ́етъ  стрⷭ҇тоте́рпцы твоѧ̑. 
И҆́же кро́вїю ѿ ре́бръ твои́хъ и҆сте́кшею мі́ръ  и҆скꙋпи́лъ є҆сѝ, вѣ́рою оу҆со́пшыѧ оу҆́бѡ хрⷭ҇тѐ  и҆зба́ви честны́ми страстьмѝ твои́ми: ты́ бо цѣ́нꙋ за  всѣ́хъ себѐ да́лъ є҆сѝ. 
И҆́же созда́вый мѧ̀ рꙋка́ма пречⷭ҇тыми пе́рвѣе и҆  дꙋ́хъ дарова́вый, и҆ къ землѝ низпа́дша ѕлѣ̀, па́ки  ѡ҆бнови́вый краснѣ́йше, ны́нѣ дꙋ́шы преста́вльшихсѧ  са́мъ оу҆поко́й. 
Сла́ва: Черто́гꙋ твоемꙋ̀ свѣтоно́сномꙋ гдⷭ҇и,  всели́ти сподо́би, ꙗ҆̀же въ вѣ́рѣ къ тебѣ̀  оу҆со́пшыѧ, тѣ́хъ презира́ѧ прегрѣшє́нїѧ, ꙗ҆́кѡ  бл҃гъ и҆ млⷭ҇рдъ и҆ многомлⷭ҇тивъ. 
Бг҃оро́диченъ: Пое́мъ тѧ̀ бл҃гослове́ннаѧ чⷭ҇таѧ,  є҆ѧ́же ра́ди на́мъ возсїѧ̀ сꙋ́щымъ во тьмѣ̀ и҆ сѣ́ни  сме́ртнѣй, пра́вды незаходи́мое сл҃нце: ты̀ во на́шегѡ  сп҃се́нїѧ хода́таица была̀ є҆сѝ. 
Пѣ́снь з҃ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трїѐ  ꙗ҆́кѡ є҆ди́нѣми оу҆сты̀ поѧ́хꙋ и҆ бл҃гословлѧ́хꙋ,  глаго́люще: бл҃гослове́нъ бг҃ъ ѻ҆тє́цъ на́шихъ. 
И҆скꙋси́вшесѧ ꙗ҆́кѡ зла́то во ѻ҆гнѝ мч҃нцы  всѣ́ми мꙋ́ками, свѣтлѣ́йше всѧ́кагѡ зла́та въ любвѝ  бж҃е́ственнѣй ꙗ҆ви́шасѧ, и҆ въ сокро́вищахъ нбⷭ҇ныхъ  сохране́ни бы́ша. 
Ꙗ҆́кѡ сщ҃е́нницы, ꙗ҆́кѡ бж҃е́ственнїи слꙋгѝ  бы́вше, всѝ ст҃и́телїе сщ҃е́ннїи принесо́сте бг҃ꙋ  жє́ртвы безкрѡ́вныѧ, и҆ лю́ди оу҆па́сше, и҆дѣ́же  вели́кїй па́стырь всели́стесѧ. 
Не покори́вшесѧ страсте́мъ пло́ти, безстра́стїемъ  ꙗ҆́кѡ въ ри́зꙋ та́йнꙋ прпⷣбнїи ѡ҆бле́кшесѧ, сожи́телїе  а҆́гг҃лѡмъ ꙗ҆ви́шасѧ: и҆́хже мл҃твами хрⷭ҇тѐ, и҆зба́ви  на́съ ѿ и҆скꙋше́нїй. 
Сла́ва: И҆дѣ́же пи́ща є҆́сть та́йнаѧ, и҆дѣ́же  сїѧ́етъ свѣ́тъ лица̀ твоегѡ̀ хрⷭ҇тѐ, ꙗ҆̀же ѿ на́съ  преста́вльшыѧсѧ въ вѣ́рѣ бл҃года́телю вселѝ, сла́вити  бл҃гоче́стнѡ твою̀ бл҃госты́ню. (с. 188) 
Бг҃оро́диченъ: Тебѐ всест҃а́ѧ, пречⷭ҇таѧ, ст҃ы̑ѧ  жєны̀ и҆мꙋ́ще добро́тꙋ, ликꙋ́ютъ со а҆́гг҃лы ра́достнѡ,  и҆ бг҃а сло́ва сла́вѧтъ ро́ждшагосѧ пло́тїю и҆з̾ тебѐ,  за млⷭ҇рдїе мно́гое. 
И҆́нъ 
І҆рмо́съ: Тебѐ оу҆́мнꙋю бцⷣе, пе́щь  разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
Сїѧ́нїи пречⷭ҇тыѧ сла́вы твоеѧ̀, ѡ҆зари́тисѧ  хрⷭ҇тѐ подава́й, ѿ бꙋ́ри мїрскі́ѧ къ тебѣ̀  ѿше́дшымъ, и҆ тѣ́хъ сподо́би съ мч҃нки взыва́ти  тебѣ̀: хвали́мый ѻ҆тцє́въ бж҃е бл҃гослове́нъ є҆сѝ. 
Но́въ а҆да́мъ вои́стиннꙋ бы́въ, а҆да́мовъ  содѣ́телю, и҆́же клѧ́твꙋ бо а҆да́мовꙋ є҆ди́нъ  потреби́лъ є҆сѝ. тѣ́мже мо́лимсѧ тебѣ̀:  преста́влєнныѧ оу҆поко́й въ сла́дости ра́йстѣй  хрⷭ҇тѐ, ꙗ҆́кѡ є҆ди́нъ млⷭ҇рдъ. 
Сла́ва: И҆́же на́шꙋ є҆сте́ственнꙋю не́мощь  є҆ди́нъ свѣ́дый ꙗ҆́кѡ бг҃ъ, бл҃гъ же и҆ млⷭ҇тивъ, всѧ̑  и҆̀хже преста́вилъ є҆сѝ, и҆дѣ́же свѣ́тъ незаходи́мый  присѣща́етъ лица̀ твоегѡ̀, оу҆чинѝ хрⷭ҇тѐ, хвали́мый  ѻ҆тцє́въ бж҃е и҆ препросла́вленъ. 
Бг҃оро́диченъ: Зако́на сѣ̑ни, и҆ дрє́внѧѧ  гада̑нїѧ твои́мъ преидо́ша рождество́мъ бг҃омт҃и, ты́ бо  на́мъ бж҃е́ственныѧ бл҃года́ти свѣ́тъ возсїѧ́ла є҆сѝ:  и҆́мже дре́внихъ и҆зба́вихомсѧ долгѡ́въ чⷭ҇таѧ,  воспѣва́юще бг҃а препросла́вленнаго. 
Пѣ́снь и҃ 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. 
Львѡ́въ зїѧ̑нїѧ преидо́ша невре́днѡ, и҆ коно́бѡвъ  врѣ̑нїѧ претеко́ша крѣ́пкѡ мч҃нцы всѝ, прохлажда́еми  ѻ҆гне́мъ бж҃е́ственнагѡ дх҃а пресла́внѡ. 
Даѧ̀ прⷪ҇ро́кѡмъ свои̑мъ предвѣ́дѣти да̑льнѧѧ,  и҆ ст҃и́тели твоѧ̑ оу҆мꙋдри́лъ є҆сѝ сщ҃е́ннѡ: тѣ́хъ  мл҃твами хрⷭ҇тѐ бж҃е, просвѣтѝ сердца̀ вѣ́рнѡ  пою́щихъ тѧ̀. (с. 189) 
Распе́нше себѐ прпⷣбнїи мі́рови, живо́тъ  премі́рный наслѣ́довасте по́стницы, съ сꙋ́щими ѿ  вѣ́ка всѣ́хъ бг҃ꙋ оу҆годи́вшими преподо́бнѡ и҆  пра́веднѡ. 
Сла́ва: И҆́же созда́вый человѣ́ка ѿ землѝ  бг҃одѣ́льнѡ, ꙗ҆̀же ѿ землѝ преста́вилъ є҆сѝ  вѣ̑рныѧ, ꙗ҆́кѡ бл҃гъ, пи́щи ра́йскїѧ сподо́би, всѧ̑  презира́ѧ ꙗ҆̀же ѿ ни́хъ содѣ̑ѧннаѧ. 
Бг҃оро́диченъ: До́брꙋю и҆ непоро́чнꙋю чⷭ҇таѧ въ  жена́хъ, жєны̀ пострада́вшыѧ зна́юще тѧ̀ ꙗ҆́вѣ дв҃о,  мл҃твы творѧ́тъ съ тобо́ю къ бг҃ꙋ, сп҃сти́сѧ ѿ бѣ́дъ  рабѡ́мъ твои̑мъ. 
И҆́нъ 
І҆рмо́съ: Въ пещѝ ѻ҆́троцы і҆и҃лєвы, ꙗ҆́коже  въ горни́лѣ добро́тою бл҃гоче́стїѧ чистѣ́е зла́та  блеща́хꙋсѧ, глаго́люще: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̑ вѣ́ки. 
Скве́рнꙋ всю̀ твои́хъ рабѡ́въ оу҆со́пшихъ,  твоегѡ̀ человѣколю́бїѧ росо́ю ѿмы́въ, тѧ̀ пѣ́сньми  воспѣва́ти сподо́би: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те є҆го̀ во всѧ̑ вѣ́ки. 
Предстоѧ́тели сп҃се десны́ѧ, вѣ́рою ѡ҆правда́въ  мл҃твами стрⷭ҇тоте́рпєцъ, ꙗ҆̀же преста́вилъ є҆сѝ  вѣ̑рныѧ, покажѝ пою́щыѧ: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те є҆го̀ во всѧ̑  вѣ́ки. 
Сла́ва: И҆́же сме́рти и҆ живота̀ и҆мѣ́ѧй всѧ́кꙋю  вла́сть, ꙗ҆̀же вѣ́рою оу҆со́пшыѧ твоегѡ̀ сїѧ́нїѧ  оу҆лꙋчи́ти бл҃говолѝ, взыва́ющыѧ: бл҃гослови́те всѧ̑  дѣла̀ гдⷭ҇нѧ гдⷭ҇а, по́йте и҆ превозноси́те є҆го̀ во  вѣ́ки. 
Бг҃оро́диченъ: Сп҃се́нїѧ хода́таица на́мъ была̀  є҆сѝ всенепоро́чнаѧ, и҆ въ непреходи́мыѧ вѣ́ки  пребыва́нїѧ же и҆ свѣ́тлости: тебѐ дв҃о чⷭ҇таѧ, при́снѡ  всѧ̑ дѣла̀ бл҃гослови́мъ, и҆ превозно́симъ во всѧ̑  вѣ́ки. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а:  И҆ про́чыѧ стїхѝ, съ припѣ́вы. 
Пѣ́снь ѳ҃ 
І҆рмо́съ: Живопрїе́мный и҆сто́чникъ  приснотекꙋ́щїй, (с. 190) свѣтоно́сный свѣти́льникъ  бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю,  нб҃сѐ и҆ землѝ простра́ннѣйшꙋю, бцⷣꙋ вѣ́рнїи  велича́емъ. 
Сщ҃е́нныхъ мч҃нкъ почти́мъ сщ҃є́ннаѧ борє́нїѧ  ра́дꙋющесѧ, страда̑нїѧ же и҆ ра̑ны, пригвождє́нїѧ и҆  и҆згна̑нїѧ, и҆ заколе́нїе блаже́нное, и҆́мже хрⷭ҇тꙋ̀  наслѣ̑дницы ꙗ҆ви́шасѧ. 
Ꙗ҆́кѡ сщ҃е́нницы бж҃їи, ѡ҆блеко́шасѧ въ пра́вдꙋ  бж҃е́ственнїи оу҆гѡ́дницы: ꙗ҆́кѡ въ преподо́бїи  пожи́вше, и҆̀же въ постѣ̀ ꙗ҆́вѣ сконча́вшїисѧ,  ра́дꙋютсѧ хрⷭ҇та̀ велича́юще. 
Оу҆ста̀ бж҃е́ствєннаѧ гдⷭ҇нѧ бы́вше, прⷪ҇ро́цы  всѝ, всѣ̑мъ є҆гѡ̀ провозвѣсти́ша свѣ́тъ: съ ни́миже  ны́нѣ веселѧ́тсѧ и҆ жєны̀, крѣ́пкѡ подвиза́вшыѧсѧ, и҆  посто́мъ бг҃ꙋ оу҆годи́вшыѧ. 
Сла́ва: И҆́же всѣ́ми ца́рствꙋющаѧ си́ло, твоегѡ̀  ца́рствїѧ покажѝ прича́стники, со ст҃ы́ми твои́ми,  ꙗ҆̀же ѿ землѝ преста́вилъ є҆сѝ: и҆ ꙗ҆̀же  содѣ̑ѧннаѧ и҆́ми, бж҃е всѣ́хъ пре́зри премно́гою  бла́гостїю твое́ю. 
Бг҃оро́диченъ: Ꙗ҆́же свѣ́тъ ро́ждшаѧ  бж҃е́ственный, безлѣ́тный, всѧ̑ моѧ̑ разрѣшѝ лѣ̑тнаѧ  прегрѣшє́нїѧ, твои́ми мольба́ми: и҆ оу҆́мъ мо́й  просвѣтѝ, ѡ҆мрача́емый при́снѡ лѣ́ностїю, да тѧ̀ пою̀,  и҆ вѣ́рнѡ велича́ю. 
И҆́нъ 
І҆рмо́съ: Ѡ҆́бразъ чⷭ҇тагѡ ржⷭ҇тва̀ твоегѡ̀  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Пощадѝ ꙗ҆́кѡ бг҃ъ чл҃вѣколюби́въ, и҆ млⷭ҇тивъ,  твоѐ созда́нїе: и҆ оу҆поко́й въ селе́нїихъ ст҃ы́хъ  твои́хъ, и҆дѣ́же мч҃нцы всѝ веселѧ́тсѧ, вѣ́рою  преста́влєныѧ ѿ вре́менныхъ, многомлⷭ҇тиве. 
И҆мѣ́ѧй млⷭ҇тей бе́зднꙋ, препобѣжда́ющꙋю рабѡ́въ  твои́хъ прегрѣшє́нїѧ, и҆̀хже прїе́мъ и҆збра̀,  оу҆поко́й въ нѣ́дрѣхъ а҆враа́млихъ чл҃вѣколю́бче, и҆  съ ла́заремъ во свѣ́тъ тво́й вселѝ. 
Сла́ва: И҆зба́витель и҆ сп҃съ бы́въ ро́дꙋ  человѣ́ческомꙋ, распѧ́тїѧ ра́ди, ꙗ҆̀же ны́нѣ ѿ на́съ  преста́вилъ є҆сѝ, ꙗ҆́кѡ (с. 191) бл҃года́тель,  наслажде́нїѧ бж҃е́ственнагѡ сподо́би, и҆ живота̀  нетлѣ́ннагѡ, и҆ весе́лїѧ и҆ свѣ́тлости. 
Бг҃оро́диченъ: Ѽ ꙗ҆̀же па́че оу҆ма̀ чꙋде́съ  твои́хъ! ты́ бо дв҃о є҆ди́на всѣ̑мъ, и҆̀же под̾  со́лнцемъ, подала̀ є҆сѝ разꙋмѣ́ти новѣ́йшее чꙋ́до  пречⷭ҇таѧ, твоегѡ̀ ржⷭ҇тва̀ недоꙋмѣ́ннагѡ: тѣ́мже тѧ̀  всѝ велича́емъ. 
Та́же, Досто́йно є҆́сть: И҆ є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На хвали́техъ стїхи̑ры мч҃нчны, гла́съ а҃: 
Стрⷭ҇тоте́рпцы хрⷭ҇тѡ́вы, прїиди́те лю́дїе всѝ  почти́мъ, пѣ́ньми и҆ пѣ́сньми дꙋхо́вными, просвѣ́щники  мі́ра, и҆ проповѣ́дники вѣ́ры: и҆сто́чники  приснотекꙋ́щыѧ, ѿ ни́хже и҆стека́ютъ вѣ̑рнымъ  и҆сцѣлє́нїѧ. тѣ́хъ мл҃твами хрⷭ҇тѐ бж҃е на́шъ, ми́ръ  мі́рꙋ твоемꙋ̀ да́рꙋй, и҆ дꙋша́мъ на́шымъ ве́лїю млⷭ҇ть. 
Сі́и во́ини цр҃ѧ̀ вели́кагѡ проти́вишасѧ  повелѣ́нїємъ мꙋчи́телєвымъ, до́блественнѣ неради́ша  ѡ҆ мꙋ́кахъ, и҆ ле́сть всю̀ попра́вше, досто́йнѣ  вѣнча́ни бы́ша. про́сѧтъ ѿ сп҃са ми́ра, и҆ дꙋша́мъ  на́шымъ ве́лїѧ млⷭ҇ти. 
Ва́съ прехва́льнїи мч҃нцы, ни ско́рбь, ни  тѣснота̀, ни гла́дъ, ни гоне́нїе, нижѐ ра̑ны, ни  ꙗ҆́рость ѕвѣре́й, ни ме́чь, нижѐ ѻ҆́гнь претѧ́й  разлꙋчи́ти ѿ бг҃а возмого́ша: любо́вїю же па́че ꙗ҆́же  къ немꙋ̀, ꙗ҆́кѡ въ чꙋжди́хъ подви́гшесѧ тѣлесѣ́хъ,  є҆стество̀ забы́вше, и҆ сме́рть презрѣ́сте. тѣ́мже и҆  досто́йнѡ трꙋдѡ́въ ва́шихъ мздꙋ̀ прїѧ́ли є҆стѐ,  нбⷭ҇номꙋ црⷭ҇твїю наслѣ̑дницы бы́вше: хрⷭ҇тꙋ̀ моли́тесѧ  ѡ҆ дꙋша́хъ на́шихъ. 
Весели́тесѧ мч҃нцы ѡ҆ гдⷭ҇ѣ, ꙗ҆́кѡ по́двигомъ  до́брымъ подвиза́стесѧ, и҆ проти́вистесѧ царє́мъ, и҆  мꙋчи́тели побѣди́сте: ѻ҆гнѧ̀ и҆ меча̀ не  оу҆страши́стесѧ, и҆ ѕвѣре́й ди́вїихъ снѣда́ющихъ  тѣлеса̀ ва̑ша. хрⷭ҇тꙋ̀ со а҆́гг҃лы пѣ́снь возсыла́юще,  съ нб҃сѐ вѣнцы̀ прїѧ́сте: и҆спроси́те дарова́ти ми́ръ  мі́рꙋ, и҆ дꙋша́мъ на́шымъ ве́лїю млⷭ҇ть. (с. 192) 
Ме́ртвенъ: Дѣ́ломъ сп҃се мо́й ꙗ҆влѧ́еши, ꙗ҆́кѡ  ты̀ є҆сѝ всѣ́хъ воскрⷭ҇нїе, сло́вомъ сло́ве ла́зарѧ  ѿ ме́ртвыхъ возста́вилъ є҆сѝ. є҆гда́ же ме́ртвїи ѿ  гробѡ́въ воскресо́ша, и҆ врата̀ а҆́дѡва смѧто́шасѧ:  тогда̀ человѣ́кѡмъ сме́рть со́нъ ꙗ҆влѧ́шесѧ. но и҆́же  на сп҃се́нїе своегѡ̀ созда́нїѧ, а҆ не на ѡ҆сꙋжде́нїе  прише́дый, и҆̀хже и҆збра́лъ є҆сѝ, оу҆поко́й ꙗ҆́кѡ  чл҃вѣколю́бецъ. 
Сла́ва, и҆ ны́нѣ, бг҃оро́диченъ: Ра́дꙋйсѧ ѿ  на́съ, ст҃а́ѧ бцⷣе дв҃о чⷭ҇тый сосꙋ́де всеѧ̀ вселе́нныѧ:  свѣщѐ неꙋгаси́маѧ, вмѣсти́лище невмѣсти́магѡ, хра́ме  неѡбори́мый. ра́дꙋйсѧ, и҆з̾ неѧ́же роди́сѧ а҆́гнецъ  бж҃їй, взе́млѧй грѣхѝ всегѡ̀ мі́ра. 
На стїхо́внѣ стїхи̑ры поко́йны. Творе́нїе кѵ́ръ  ѳеофа́на. Гла́съ а҃. 
Подо́бенъ: Прехва́льнїи мч҃нцы: 
Тебѣ̀ сп҃се мо́лимсѧ, твоегѡ̀ сла́дкагѡ  прича́стїѧ преста́вльшихсѧ сподо́би, и҆ вселѝ во  ѻ҆би́телехъ прпⷣбныхъ со ст҃ы́ми твои́ми, и҆ въ нбⷭ҇наѧ  жили̑ща, бл҃гоꙋтро́бїемъ твои́мъ презрѧ̀ беззакѡ́нїѧ, и҆  подаѧ̀ си̑мъ поко́й. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Па́че ви́димыхъ твоѧ̑ сп҃се ѡ҆бѣща̑нїѧ, ꙗ҆̀же  ѻ҆́ко не ви́дѣ, и҆ оу҆́хо не слы́ша, и҆ на се́рдце  человѣ́ка никогда́же взы́де: мо́лимъ тѧ̀ влⷣко,  сла́дкагѡ твоегѡ̀ прича́стїѧ полꙋчи́ти сподо́би, къ  тебѣ̀ преста́вльшыѧсѧ, и҆ пода́ждь и҆̀мъ вѣ́чнꙋю  жи́знь. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ѡ҆ крⷭ҇тѣ̀ твое́мъ веселѧ́щесѧ. ѡ҆ крⷭ҇тѣ̀  твое́мъ надѣ́ющесѧ рабѝ твоѝ, къ тебѣ̀ преста́вишасѧ  чл҃вѣколю́бче: и҆̀мже ны́нѣ и҆збавле́нїе тѣ́хъ  прегрѣше́нїй, крⷭ҇тъ тво́й да́рꙋй, и҆ кро́вь пролїѧ́ннꙋю  за мїрскі́й живо́тъ, бл҃госе́рдїемъ твои́мъ проща́ѧ  согрѣшє́нїѧ, и҆ просвѣща́ѧ свѣ́томъ лица̀ твоегѡ̀. 
Сті́хъ: И҆ па́мѧть и҆́хъ въ ро́дъ и҆ ро́дъ. 
Никто́же безгрѣ́шенъ, никто́же ѿ человѣ́къ  бы́въ, то́кмѡ ты̀ є҆ди́не безсме́ртне. тѣ́мже рабы̑  твоѧ̑, ꙗ҆́кѡ бг҃ъ ще́дрый, во свѣ́тѣ со а҆́гг҃льскими  ликостоѧ́нїи (с. 193) твои́ми оу҆чинѝ бл҃гоꙋтро́бїемъ  твои́мъ, презира́ѧ беззакѡ́нїѧ, и҆ подаѧ̀ и҆̀мъ  проще́нїе. 
Сла́ва, и҆ ны́нѣ, бг҃оро́диченъ: Хрⷭ҇та̀  оу҆молѝ, твоѐ рожде́нїе мт҃и дв҃о, согрѣше́нїй  проще́нїе дарова́ти рабѡ́мъ твои̑мъ, тебѐ бцⷣꙋ  проповѣ́давшымъ вои́стиннꙋ, и҆ сло́вомъ бл҃гочести́вымъ  бл҃гослови́вшымъ, и҆ свѣ́тлости ст҃ы́хъ и҆ весе́лїѧ  сподо́би во црⷭ҇твїи твое́мъ. 
Въ сꙋббѡ́тꙋ, бл҃жє́нны. Гла́съ а҃: 
Снѣ́дїю и҆зведѐ и҆з̾ раѧ̀ вра́гъ а҆да́ма:  крⷭ҇то́мъ же введѐ хрⷭ҇то́съ во́нь разбо́йника, помѧни́  мѧ гдⷭ҇и, вопїю́ща, є҆гда̀ прїи́деши во црⷭ҇твїи  твое́мъ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Страда́лєцъ мно́жество безчи́сленное, ст҃и́телей,  и҆ премꙋ́дрыхъ же́нъ, и҆ прⷪ҇рѡ́къ пресла́вныхъ, мо́лѧтъ  тѧ̀ і҆и҃се бж҃е: пода́ждь на́мъ ѡ҆ставле́нїе  прегрѣше́нїй, и҆ ве́лїю млⷭ҇ть. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆жденꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
И҆̀же тече́нїе соверши́вше сщ҃е́ннѣйшїи хрⷭ҇тѡ́вы  страда́льцы, со ст҃и́тели сщ҃е́нными и҆ прⷪ҇ро́ки,  сподо́бистесѧ во гра́дѣ нбⷭ҇нѣмъ жи́ти, со а҆́гг҃лы  веселѧ́щесѧ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Во свѣ́тѣ хрⷭ҇тѐ, оу҆чинѝ невече́рнѣмъ,  ꙗ҆̀же преста́вилъ є҆сѝ, прегрѣшє́нїѧ и҆́хъ  презрѣ́въ, ꙗ҆́кѡ ще́дрый бг҃ъ: да твою̀ сла́вимъ  бл҃года́телю, безчи́сленнꙋю млⷭ҇ть. 
Сла́ва: Ѻ҆ц҃ꙋ̀ поклони́мсѧ, и҆ сн҃а  славосло́вимъ, и҆ прест҃а́го дх҃а всѝ вѣ́рнїи  воспои́мъ: помѧнѝ на́съ зовꙋ́щихъ, є҆диносꙋ́щнаѧ  трⷪ҇це, є҆ди́нице бж҃е. 
И҆ ны́нѣ: ꙗ҆́кѡ пала́тꙋ простра́ннꙋю, и҆  престо́лъ сла́вы, и҆ ѻ҆́блакъ свѣ́телъ, пѣсносло́вимъ  тѧ̀ чⷭ҇таѧ, и҆ мо́лимъ: разорѝ ѻ҆́блакъ мра́чный ѿ  дꙋ́шъ на́шихъ, бж҃е́ственными мл҃твами твои́ми. 
Коне́цъ пе́рвомꙋ гла́сꙋ. 


(с. 194) 
Гла́съ в҃. 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, стїхи̑ры воскрⷭ҇ны,  ѻ҆смогла́сника, г҃, повторѧ́юще пе́рвꙋю. Гла́съ в҃. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Пре́жде вѣ̑къ ѿ ѻ҆ц҃а̀ ро́ждшемꙋсѧ бж҃їю  сло́вꙋ, вопло́щшемꙋсѧ ѿ дв҃ы мр҃і́и, прїиди́те  поклони́мсѧ: крⷭ҇тъ бо претерпѣ́въ, погребе́нїю  предаде́сѧ, ꙗ҆́кѡ са́мъ восхотѣ̀: и҆ воскр҃съ и҆з̾  ме́ртвыхъ, сп҃се́ мѧ заблꙋжда́ющаго человѣ́ка. 
Хрⷭ҇то́съ сп҃съ на́шъ, є҆́же на ны̀ рꙋкописа́нїе  пригвозди́въ на крⷭ҇тѣ̀ загла́ди, и҆ сме́ртнꙋю держа́вꙋ  оу҆празднѝ: покланѧ́емсѧ є҆гѡ̀ тридне́вномꙋ  воскрⷭ҇нїю. 
Со а҆рха́гг҃лы воспои́мъ хрⷭ҇то́во воскрⷭ҇нїе:  то́й бо є҆́сть и҆зба́витель и҆ сп҃съ дꙋ́шъ на́шихъ, и҆  въ сла́вѣ стра́шнѣй и҆ крѣ́пцѣй си́лѣ, па́ки  грѧде́тъ сꙋди́ти мі́рꙋ, є҆го́же созда̀. 
Сла́ва, и҆ ны́нѣ, бг҃оро́диченъ, догма́тїкъ, гла́съ  в҃: 
Ѽ превє́лїѧ та̑инства! зрѧ̀ чꙋдеса̀,  проповѣ́дꙋю бж҃ество̀, є҆мманꙋ́илъ бо є҆стества̀  оу҆́бѡ врата̀ ѿве́рзе ꙗ҆́кѡ чл҃вѣколю́бецъ,  дѣ́вства же ключѝ не разрꙋшѝ ꙗ҆́кѡ бг҃ъ: но си́це ѿ  оу҆тро́бы про́йде, ꙗ҆́коже слꙋ́хомъ вни́де: та́кѡ  воплоти́сѧ, ꙗ҆́коже зача́тсѧ: безстра́стнѡ вни́де,  несказа́ннѡ и҆зы́де, по прⷪ҇ро́кꙋ глаго́лющемꙋ: сїѧ̑  врата̀ заключє́на бꙋ́дꙋтъ: никто́же про́йдетъ и҆́ми,  то́кмѡ є҆ди́нъ гдⷭ҇ь бг҃ъ і҆и҃левъ, и҆мѣ́ѧй ве́лїю  млⷭ҇ть. (с. 195) 
Та́же, Свѣ́те ти́хїй: Посе́мъ, прокі́менъ:  Гдⷭ҇ь воцр҃и́сѧ, въ лѣ́потꙋ ѡ҆блече́сѧ. Три́жды.  Сті́хъ: Ѡ҆блече́сѧ гдⷭ҇ь въ си́лꙋ, и҆ препоѧ́сасѧ.  Та́же, Сподо́би гдⷭ҇и въ ве́черъ се́й: І҆ере́й же  є҆ктенїѝ не глаго́летъ: но пое́мъ: 
На стїхо́внѣ, стїхи́рꙋ воскрⷭ҇нꙋ, гла́съ в҃: 
Воскрⷭ҇нїе твоѐ хрⷭ҇тѐ сп҃се, всю̀ просвѣтѝ  вселе́ннꙋю и҆ призва́лъ є҆сѝ твоѐ созда́нїе:  всеси́льне гдⷭ҇и сла́ва тебѣ̀. 
И҆́ны стїхи̑ры прест҃ѣ́й бцⷣѣ, гла́съ то́йже. 
Подо́бенъ: Є҆гда̀ ѿ дре́ва тѧ̀: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Всѣ́хъ скорбѧ́щихъ ра́досте, и҆ ѡ҆би́димыхъ  предста́тельнице, и҆ оу҆бо́гихъ пита́тельнице,  стра́нныхъ же оу҆тѣше́нїе, и҆ же́зле слѣпы́хъ,  немощны́хъ посѣще́нїе, трꙋжда́ющихсѧ покро́ве и҆  застꙋ́пнице, и҆ си́рыхъ помо́щнице, мт҃и бг҃а вы́шнѧгѡ,  ты̀ є҆сѝ пречⷭ҇таѧ: потщи́сѧ, мо́лимсѧ, сп҃сти́сѧ  рабѡ́мъ твои̑мъ. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
Всѧ́кое беззако́нїе неща́днѡ, всѧ́кїй грѣ́хъ  невозде́ржнѡ ѻ҆каѧ́нный содѣ́лахъ: всѧ́кагѡ ѡ҆сꙋжде́нїѧ  досто́инъ є҆́смь! вины̀ покаѧ́нїѧ мнѣ̀ пода́ждь дв҃о,  ꙗ҆́кѡ да не ѡ҆сꙋжде́нъ та́мѡ ꙗ҆влю́сѧ, тѧ́ бо написꙋ́ю  моли́твенницꙋ, тѧ̀ призыва́ю предста́тельницꙋ, не  посрамѝ менѐ бг҃оневѣ́стнаѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
И҆но́гѡ прибѣ́жища чⷭ҇таѧ, къ творцꙋ̀ и҆ влⷣцѣ  мы̀ не и҆́мамы, ра́звѣ тебѐ бг҃оневѣ́сто: да не  ѿри́неши на́съ те́плымъ твои́мъ предста́тельствомъ,  нижѐ посрами́ши любо́вїю притека́ющихъ под̾ кро́въ  тво́й, мт҃и бг҃а на́шегѡ: потщи́сѧ, и҆ твою̀ по́мощь  да́ждь, и҆ ны́нѣшнѧгѡ гнѣ́ва на́съ сп҃сѝ. 
Сла́ва, и҆ ны́нѣ, бг҃оро́диченъ, гла́съ в҃: 
Кто́ тѧ по достоѧ́нїю похва́литъ и҆ оу҆блажи́тъ,  ѻ҆трокови́це бг҃оневѣ́стнаѧ, ѡ҆ є҆́же тобо́ю бы́вшемъ  мі́рови и҆збавле́нїи: благодарѧ́ще оу҆́бѡ зове́мъ тѝ,  (с. 196) глаго́люще: ра́дꙋйсѧ, ꙗ҆́же а҆да́ма  ѡ҆божи́вшаѧ, и҆ разстоѧ̑щаѧ совокꙋпи́вшаѧ. ра́дꙋйсѧ,  просвѣти́вшаѧ ро́дъ на́шъ свѣтоно́снымъ воскрⷭ҇нїемъ  сн҃а твоегѡ̀ и҆ бг҃а на́шегѡ: тѧ́ бо хрⷭ҇тїа́нскїй ро́дъ  непреста́ннѡ оу҆блажа́емъ. 
Та́же, Ны́нѣ ѿпꙋща́еши: Трист҃о́е, и҆ по  Ѻ҆́ч҃е на́шъ: Тропа́рь воскрⷭ҇нъ. Є҆ктенїа̀ ма́лаѧ,  и҆ ѿпꙋ́стъ. 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ, поста́вимъ стїхѡ́въ і҃, и҆  пое́мъ стїхи̑ры воскре́сны ѻ҆смогла́сника, г҃: и҆  а҆нато́лїевы, д҃: и҆ мине́и г҃, и҆лѝ д҃, и҆лѝ ѕ҃, а҆́ще  пра́зднꙋетсѧ ст҃ы́й, Сла́ва, мине́и: И҆ ны́нѣ,  бг҃оро́диченъ пе́рвый, гла́са. 
Стїхи̑ры воскрⷭ҇ны, гла́съ в҃. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Пре́жде вѣ̑къ ѿ ѻ҆ц҃а̀ ро́ждшемꙋсѧ бж҃їю  сло́вꙋ, вопло́щшемꙋсѧ ѿ дв҃ы мр҃і́и, прїиди́те  поклони́мсѧ: крⷭ҇тъ бо претерпѣ́въ, погребе́нїю  предаде́сѧ, ꙗ҆́кѡ са́мъ восхотѣ̀: и҆ воскр҃съ и҆з̾  ме́ртвыхъ, сп҃се́ мѧ заблꙋжда́ющаго человѣ́ка. 
Сті́хъ: Менѐ ждꙋ́тъ првⷣницы, до́ндеже возда́си  мнѣ̀. 
Хрⷭ҇то́съ сп҃съ на́шъ, є҆́же на ны̀ рꙋкописа́нїе  пригвозди́въ на крⷭ҇тѣ̀ загла́ди, и҆ сме́ртнꙋю держа́вꙋ  оу҆празднѝ: покланѧ́емсѧ є҆гѡ̀ тридне́вномꙋ  воскрⷭ҇нїю. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Со а҆рха́гг҃лы воспои́мъ хрⷭ҇то́во воскрⷭ҇нїе:  то́й бо є҆́сть и҆зба́витель и҆ сп҃съ дꙋ́шъ на́шихъ, и҆  въ сла́вѣ стра́шнѣй и҆ крѣ́пцѣй си́лѣ, па́ки  грѧде́тъ сꙋди́ти мі́рꙋ, є҆го́же созда̀. (с. 197) 
И҆́ны стїхи̑ры а҆нато́лїевы, гла́съ то́йже 
Сті́хъ: Да бꙋ́дꙋтъ оу҆́ши твоѝ, вне́млющѣ  гла́сꙋ моле́нїѧ моегѡ̀. 
Тебѐ распе́ншагосѧ и҆ погребе́ннаго, а҆́гг҃лъ  проповѣ́да влⷣкꙋ, и҆ глаго́лаше жена́мъ: прїиди́те  ви́дите, и҆дѣ́же лежа́ше гдⷭ҇ь: воскр҃се бо, ꙗ҆́коже  речѐ, ꙗ҆́кѡ всеси́ленъ. тѣ́мже тебѣ̀ покланѧ́емсѧ  є҆ди́номꙋ безсме́ртномꙋ: жизнода́вче хрⷭ҇тѐ, поми́лꙋй  на́съ. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Крⷭ҇то́мъ твои́мъ оу҆праздни́лъ є҆сѝ, ю҆́же ѿ  дре́ва клѧ́твꙋ, погребе́нїемъ твои́мъ оу҆мертви́лъ  є҆сѝ сме́рти держа́вꙋ: воста́нїемъ же твои́мъ  просвѣти́лъ є҆сѝ ро́дъ человѣ́ческїй. сегѡ̀ ра́ди  вопїе́мъ тѝ: бл҃годѣ́телю хрⷭ҇тѐ бж҃е на́шъ, сла́ва  тебѣ̀. 
Сті́хъ: И҆́мене ра́ди твоегѡ̀, потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Ѿверзо́шасѧ тебѣ̀ гдⷭ҇и, стра́хомъ врата̀  смє́ртнаѧ, вра́тницы же а҆́дѡвы ви́дѣвше тѧ̀,  оу҆боѧ́шасѧ: врата́ бо мѣ̑днаѧ сокрꙋши́лъ є҆сѝ, и҆  верєѝ желѣ̑зныѧ сте́рлъ є҆сѝ, и҆ и҆зве́лъ є҆сѝ  на́съ ѿ тьмы̀ и҆ сѣ́ни сме́ртныѧ, и҆ оу҆́зы на̑ша  растерза́лъ є҆сѝ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Сп҃си́тельнꙋю пѣ́снь пою́ще, ѿ оу҆́стъ  возсле́мъ: прїиди́те всѝ въ домꙋ̀ гдⷭ҇немъ припаде́мъ,  глаго́люще: на дре́вѣ распны́йсѧ, и҆ и҆з̾ ме́ртвыхъ  воскр҃сы́й, и҆ сы́й въ нѣ́дрѣхъ ѻ҆́ч҃ихъ, ѡ҆чи́сти  грѣхѝ на́шѧ. 
И҆́ны стїхи̑ры прест҃ѣ́й бцⷣѣ, пое́мъ и҆̀хъ,  и҆дѣ́же нѣ́сть мине́и. Творе́нїе па́ѵла а҆морре́йскагѡ.  Гла́съ ѕ҃ 
Подо́бенъ: Ѿча́ѧннаѧ житїѧ̀ ра́ди: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. (с. 198) 
Ꙗ҆́же ненаде́жныхъ оу҆пова́нїе и҆звѣ́стное, и҆  согрѣша́ющихъ сп҃се́нїе, мр҃і́е всепѣ́таѧ чⷭ҇таѧ бцⷣе,  прїимѝ моле́нїе моѐ сїѐ, и҆ и҆спроси́ ми разрѣше́нїѧ  всѣ́хъ, ꙗ҆̀же согрѣши́хъ въ житїѝ, мт҃рними твои́ми  мл҃твами, и҆ сп҃сѝ ѿ бѣ́дъ и҆ бꙋ́дꙋщагѡ сꙋда̀  влⷣчце, вели́кїѧ ра́ди твоеѧ̀ млⷭ҇ти. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Лꙋка́во вре́мѧ живота̀ моегѡ̀, лꙋка́во и҆  и҆спо́лнь всѧ́кїѧ ѕло́бы, сатанѣ̀ лꙋка́вомꙋ лю́тѣ мѧ̀  смꙋща́ющꙋ, ты́ мѧ бг҃ороди́тельнице, и҆зба́ви тогѡ̀  па́кости, ты́ мѧ ѿ оу҆́стъ ѻ҆́нагѡ и҆сто́ргни  прест҃а́ѧ: на тѧ́ бо всѐ возложи́хъ ча́ѧнїе моѐ, сп҃си́  мѧ твои́ми бо́дрыми мл҃твами. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Ра́дꙋйсѧ, непосты́днаѧ предста́тельнице. ра́дꙋйсѧ,  пребл҃га́ѧ бцⷣе. ра́дꙋйсѧ, ѡ҆чисти́лище мі́ра. ра́дꙋйсѧ,  ра́досте скорбѧ́щихъ, и҆ приста́нище ѡ҆бꙋрева́ємымъ.  ра́дꙋйсѧ, ꙗ҆́же всѣ̑мъ помога́ющаѧ сꙋ́щымъ въ нꙋ́ждахъ.  ты̀ оу҆́бѡ сохранѝ и҆ менѐ дв҃о, всѣ́хъ ско́рбныхъ,  пренепоро́чнаѧ влⷣчце. 
Сла́ва, и҆ ны́нѣ, бг҃оро́диченъ: Пре́йде сѣ́нь  зако́ннаѧ, бл҃года́ти прише́дши: ꙗ҆́коже бо кꙋпина̀ не  сгара́ше ѡ҆палѧ́ема, та́кѡ дв҃о родила̀ є҆сѝ, и҆ дв҃а  пребыла̀ є҆сѝ. вмѣ́стѡ столпа̀ ѻ҆́гненнагѡ,  пра́ведное возсїѧ̀ со́лнце: вмѣ́стѡ мѡѷсе́а, хрⷭ҇то́съ,  сп҃се́нїе дꙋ́шъ на́шихъ. 
Та́же вхо́дъ съ кади́ломъ. Свѣ́те ти́хїй:  Прокі́менъ и҆ є҆ктєнїѝ. 
На стїхо́внѣ стїхи̑ры воскрⷭ҇ны, гла́съ в҃: 
Воскрⷭ҇нїе твоѐ хрⷭ҇тѐ сп҃се, всю̀ просвѣтѝ  вселе́ннꙋю и҆ призва́лъ є҆сѝ твоѐ созда́нїе:  всеси́льне гдⷭ҇и сла́ва тебѣ̀. 
И҆́ны стїхи̑ры по а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Дре́вомъ сп҃се оу҆праздни́лъ є҆сѝ, ю҆́же ѿ  дре́ва клѧ́твꙋ, держа́вꙋ сме́рти погребе́нїемъ твои́мъ  оу҆мертви́лъ є҆сѝ, (с. 199) просвѣти́лъ же є҆сѝ  ро́дъ на́шъ воста́нїемъ твои́мъ. тѣ́мже вопїе́мъ тебѣ̀:  животода́вче хрⷭ҇тѐ бж҃е на́шъ, сла́ва тебѣ̀. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
На крⷭ҇тѣ̀ ꙗ҆́вльсѧ хрⷭ҇тѐ пригвожда́емъ,  и҆змѣни́лъ є҆сѝ добро́тꙋ зда́нїй: и҆ безчеловѣ́чїе  оу҆́бѡ во́ини показꙋ́юще, копїе́мъ ре́бра твоѧ̑  прободо́ша, є҆вре́и же печа́тати гро́ба проси́ша, твоеѧ̀  вла́сти не вѣ́дꙋще. но за млⷭ҇рдїе оу҆тро́бъ твои́хъ,  прїе́мый погребе́нїе, и҆ тридне́венъ воскр҃сы́й гдⷭ҇и  сла́ва тебѣ̀. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Животода́вче хрⷭ҇тѐ, во́лею стрⷭ҇ть претерпѣ́вый  сме́ртныхъ ра́ди, во а҆́дъ же снизше́дъ ꙗ҆́кѡ си́ленъ,  та́мѡ твоегѡ̀ прише́ствїѧ ѡ҆жида́ющыѧ, и҆схи́тивъ ꙗ҆́кѡ  ꙾ѿ ѕвѣ́рѧ꙾꙾и҆з̾ рꙋкѝ꙾ крѣ́пкагѡ, ра́й вмѣ́стѡ  а҆́да жи́ти дарова́лъ є҆сѝ. тѣ́мже и҆ на́мъ сла́вѧщымъ  тридне́вное твоѐ воста́нїе, да́рꙋй ѡ҆чище́нїе грѣхѡ́въ,  и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ѽ чꙋдесѐ  но́вагѡ всѣ́хъ дре́внихъ чꙋде́съ! кто́ бо позна̀ мт҃рь  без̾ мꙋ́жа ро́ждшꙋю, и҆ на рꙋкꙋ̀ носѧ́щꙋю, всю̀ тва́рь  содержа́щаго; бж҃їе є҆́сть и҆зволе́нїе, ро́ждшеесѧ.  є҆го́же ꙗ҆́кѡ млⷣнца пречⷭ҇таѧ, твои́ма рꙋка́ма  носи́вшаѧ, и҆ мт҃рне дерзнове́нїе къ немꙋ̀ и҆мꙋ́щаѧ, не  преста́й молѧ́щи ѡ҆ чтꙋ́щихъ тѧ̀, оу҆ще́дрити и҆ сп҃стѝ  дꙋ́шы на́шѧ. 
Та́же: Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: 
Тропа́рь воскрⷭ҇нъ, гла́съ в҃: 
Є҆гда̀ снизше́лъ є҆сѝ къ сме́рти, животѐ  безсме́ртный, тогда̀ а҆́дъ оу҆мертви́лъ є҆сѝ  блиста́нїемъ бж҃ества̀. є҆гда́ же и҆ оу҆ме́ршыѧ ѿ  преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ  взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀. 
Бг҃оро́диченъ: Всѧ̑ па́че смы́сла, всѧ̑  пресла̑внаѧ твоѧ̑ бцⷣе, та̑инства, ꙾꙾чистотѣ̀  запеча́танной, и҆ дѣ́вствꙋ храни́мꙋ꙾꙾꙾꙾чистото́ю  запеча́тана, и҆ дѣ́вствомъ храни́ма꙾꙾, мт҃и позна́ласѧ  є҆сѝ нело́жна, бг҃а ро́ждши и҆́стиннаго: того̀ молѝ  сп҃сти́сѧ дꙋша́мъ на́шымъ. (с. 200) 
Въ сꙋббѡ́тꙋ на повече́рїи, 
канѡ́нъ прест҃ѣ́й бцⷣѣ. [то́же и҆ ѿ  ѡ҆клевета́нїѧ, въ печа́лехъ, и҆ напа́стехъ сꙋ́щїи да  пою́тъ.] Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀,  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть: препросла́вленный гдⷭ҇ь сла́внѡ бо просла́висѧ. 
Ꙗ҆́же всѣ̑мъ оу҆до́бь послꙋ́шнаѧ въ ско́рби, и҆  въ печа́ли помога́ющаѧ, бцⷣе бл҃га́ѧ, бл҃года́ть  пода́ждь пѣ́ти тѧ̀ дерза́ющымъ, влⷣчце скорбѧ́щихъ  ра́досте. 
Многобога́тнꙋю бл҃года́ть стѧжа́вши влⷣчце,  дерзнове́нною твое́ю мл҃твою, пресла́внѡ и҆зми́ мѧ ѿ  напа́стей, оу҆бо́гаго раба̀ твоего̀, скорбѧ́щихъ  ра́досте. 
Сла́ва: Ѿ вра̑гъ ви́димыхъ и҆ неви́димыхъ  и҆зба́ви, мо́лимсѧ, къ тебѣ̀ прибѣга́ющихъ бцⷣе, и҆  разорѝ всѧ́къ совѣ́тъ борю́щихъ на́съ. 
И҆ ны́нѣ: Ѿимѝ поноше́нїе человѣ́ческое, и҆  клевєты̀ навѣ̑тникъ ѿ менѐ, бцⷣе, молю́ тѧ: да  оу҆се́рднѡ сла́влю гдⷭ҇а, є҆го́же пита́ла є҆сѝ. 
Пѣ́снь г҃ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Врагѡ́въ навѣ́ты разорѝ сꙋ́єтныѧ, всепѣ́таѧ  бцⷣе: не ѡ҆скꙋдѣ́й мл҃твами твои́ми, снабдѧ́щи на́съ  восхвалѧ́ющихъ тѧ̀. 
При́зри чⷭ҇таѧ, ми́лостивнымъ твои́мъ ѻ҆́комъ, и҆  и҆зба́ви мѧ̀ всѧ́кагѡ навѣ́та ви́димыхъ и҆ неви́димыхъ  врагѡ́въ, ѡ҆слѣпи́вши зѣ̑ницы ѻ҆че́съ и҆́хъ. 
Сла́ва: Ѕло́е нападе́нїе врагѡ́въ, ꙗ҆́кѡ ѻ҆́гнь  палѧ́щее, и҆́щꙋщихъ всегда̀ погꙋби́ти на́съ дв҃о, росо́ю  мл҃твъ твои́хъ оу҆гасѝ. (с. 201) 
И҆ ны́нѣ: Неꙋгаси́маѧ лампа́до, зарѐ  присносїѧ́тельнаѧ, но́щїю мѧ̀ скорбе́й ѡ҆держи́ма,  просвѣтѝ мл҃твами твои́ми, ро́ждшаѧ сл҃нце сла́вы  хрⷭ҇та̀. 
Пѣ́снь д҃ 
І҆рмо́съ: Оу҆слы́шахъ гдⷭ҇и гла́съ тво́й,  є҆го́же ре́клъ є҆сѝ, гла́съ вопїю́щагѡ въ пꙋсты́ни,  ꙗ҆́кѡ возгремѣ́лъ є҆сѝ над̾ вода́ми мно́гими,  твоемꙋ̀ свидѣ́тельствꙋѧй сн҃ꙋ, ве́сь бы́въ соше́дшагѡ  дх҃а, возопѝ: ты̀ є҆сѝ хрⷭ҇то́съ, бж҃їѧ мꙋ́дрость и҆  си́ла. 
Сп҃се́нїѧ тѧ̀ мо́стъ, мл҃твꙋ неꙋсы́пнꙋ,  застꙋпле́нїе тве́рдо мо́лимъ: оу҆милосе́рдисѧ и҆ ви́ждь  на́шꙋ нестерпи́мꙋю печа́ль, болѣ̑зни, скѡ́рби, стра̑сти,  и҆ благопремѣ́ннѡ посѣтѝ мт҃и бж҃їѧ, ра́дость ско́рꙋю  подаю́щи. 
Не неприча́стни є҆смы̀ влⷣчце, твоегѡ̀  застꙋпле́нїѧ въ ско́рбехъ: тѣ́мже и҆ ны́нѣ на́мъ  помозѝ вско́рѣ, лю́тѣ ѡ҆бꙋрева́ємымъ рꙋ́кꙋ  простира́ющи чⷭ҇таѧ: бꙋ́ди ми́лостива болѣ́знемъ  на́шымъ, мт҃и бж҃їѧ, ра́дость ско́рꙋю подаю́щи. 
Сла́ва: Не оу҆пова́ша влⷣчце на тѧ̀  беззако́ннꙋющїи, но оу҆пова́ша на ѧ҆зы́къ велерѣ́чивъ,  на ѧ҆зы́къ человѣ́чь, при́снѡ зави́стнѡ и҆злїѧ́вшїйсѧ,  непра́веднѡ пролїѧ́ти кро́вь и҆́скреннѧгѡ, рыка́юще: ты́  же чⷭ҇таѧ, чє́люсти и҆́хъ сокрꙋшѝ. 
И҆ ны́нѣ: Смирѝ влⷣчце, врагѡ́въ вознесе́ннꙋю  вы́ю велерѣ́чꙋющихъ, совѣ́ты и҆ ѕлонра̑вїѧ, и҆ сердца̀  поꙋча̑ющаѧсѧ ѕлы̑мъ на мѧ̀ по всѧ̑ дни̑: крѣ́пость же и҆  побѣ́дꙋ пода́ждь призыва́ющымъ тѧ̀, мт҃и бж҃їѧ, ра́дость  ско́рꙋю подаю́щи. 
Пѣ́снь є҃ 
І҆рмо́съ: Оу҆́гль и҆са́їи проѧвле́йсѧ, сл҃нце  и҆з̾ дв҃ственныѧ оу҆тро́бы возсїѧ̀, во тьмѣ̀  заблꙋ́ждшымъ, бг҃оразꙋ́мїѧ просвѣще́нїе да́рꙋѧ. (с. 202) 
Мл҃твеннице нело́жнаѧ, оу҆пова́нїе хрⷭ҇тїа́нъ,  ѡ҆бра́дованнаѧ, прїимѝ мольбы̑ ѿ на́съ прилѣ́жнѡ  призыва́ющихъ и҆ молѧ́щихсѧ тебѣ̀. 
И҆сто́чникъ тѧ̀ жи́зни сꙋ́щи чⷭ҇таѧ, безсме́ртїѧ  и҆сточа́ющїй во́ды, земноро́днїи позна́вше оу҆блажа́емъ. 
Сла́ва: Воѡрꙋжи́сѧ на ны̀ лꙋка́внѡ вра́гъ,  ѧ҆зы́комъ ꙗ҆́коже мече́мъ погꙋби́ти хотѧ̀: но твое́ю,  бг҃ороди́тельнице, крѣ́постїю предварѝ. 
И҆ ны́нѣ: Пꙋчи́нꙋ, чⷭ҇таѧ, застꙋпле́нїю кто̀  и҆зочте́тъ си́лы твоеѧ̀; тѣ́мже на́съ сꙋ́щихъ въ нꙋ́ждѣ  ско́рѡ предварѝ. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Цѣломꙋ́дрїѧ сꙋ́щи хода́таица, призыва́ющымъ тѧ̀  ны́нѣ ꙗ҆ви́сѧ, и҆ ѿ всѧ́кихъ и҆зба́ви напа́стей и҆  бѣ́дъ, бг҃оневѣ́сто. 
Ѕлодѣ̑йства вра̑жїѧ разорѝ, и҆ клеветы̑  непра́вєдныѧ оу҆ста́ви, бл҃гослове́ннаѧ пречⷭ҇таѧ,  и҆збавлѧ́ющи непови̑нныѧ ѿ ско́рби. 
Сла́ва: Лю́тыми грѣхѝ ѡ҆крꙋже́ни, и҆ напа́стными  бѣда́ми потоплѧ́еми, под̾ бж҃е́ственный покро́въ тво́й  прибѣга́емъ, мт҃и хрⷭ҇та̀ бг҃а. 
И҆ ны́нѣ: Неискꙋсомꙋ́жнѡ ро́ждши гдⷭ҇а, ꙗ҆ви́сѧ  по ржⷭ҇твѣ̀ па́ки дѣ́вствꙋющи: ѽ пресла́внагѡ чꙋдесѐ,  въ тебѣ̀ содѣ́ланнагѡ, бг҃оневѣ́сто! 
Та́же: Гдⷭ҇и, поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ в҃: 
Моле́нїе те́плое, и҆ стѣна̀ неѡбори́маѧ, млⷭ҇ти  и҆сто́чниче, мі́рови прибѣ́жище, прилѣ́жнѡ вопїе́мъ  тѝ: бцⷣе влⷣчце предварѝ, и҆ ѿ бѣ́дъ и҆зба́ви  на́съ, є҆ди́на вско́рѣ предста́тельствꙋющаѧ. (с. 203) 
Пѣ́снь з҃ 
І҆рмо́съ: Да пресла́вное ржⷭ҇тво̀ твоѐ хрⷭ҇тѐ,  є҆́же ѿ дв҃ы проѡбрази́ши ꙗ҆́вѣ, неѡпали̑мы въ пещѝ  ѻ҆́троки сохрани́лъ є҆сѝ, пѣ́сньми пою́щыѧ тебѣ̀:  ѻ҆тцє́въ бж҃е бл҃гослове́нъ є҆сѝ. 
Ѽ благоꙋтро́бїѧ твоегѡ̀ дв҃о чⷭ҇таѧ! рѣши́ши бо  безмѣ̑рныѧ печа̑ли и҆ напа̑сти, призыва́ющымъ въ нꙋ́ждѣ  и҆ ѡ҆бстоѧ́нїи: тѣ́мже и҆ ны́нѣ помозѝ  бл҃гослове́ннаѧ, тѧ̀ восхвалѧ́ющымъ. 
Покажѝ ско́рое твоѐ застꙋпле́нїе, покажѝ ꙗ҆́кѡ  мо́жеши, ꙗ҆́кѡ мт҃и бг҃ꙋ, призыва́емъ тѧ̀ ѿ се́рдца со  слеза́ми припа́дающе, ско́рбь оу҆кротѝ и҆ болѣ́знь  рабѡ́въ твои́хъ вско́рѣ. 
Сла́ва: Оу҆ста̀ человѣ́кѡмъ ꙗ҆́кѡ львѡ́мъ  лю̑тымъ, гро́ба тѧжча́йше ѿверзо́шасѧ, го́рькѡ  поглоти́ти мѧ̀: но ты̀ бцⷣе, ꙗ҆ви́сѧ наде́жда  ненадѣ́ющымсѧ, и҆ низложѝ крѣ́пость и҆́хъ  бл҃гослове́ннаѧ. 
И҆ ны́нѣ: Да оу҆́зрѧтъ вразѝ и҆ постыдѧ́тсѧ, да  разꙋмѣ́ютъ и҆ ви́дѧтъ твою̀, є҆́же по на́мъ сопроти́въ  борю́щꙋю си́лꙋ, и҆ въ про́пасть преиспо́днюю низложѝ  и҆̀хъ бл҃гослове́ннаѧ, наде́ждо ненадѣ́ющихсѧ. 
Пѣ́снь и҃ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Прибѣ́жище на́ше, и҆ мі́рꙋ ра́дованїе,  бг҃ороди́тельнице, оу҆милосе́рдитисѧ потщи́сѧ, и҆  спѣ́шнѡ бл҃года́ть твою̀ пода́ждь на́мъ  ѡ҆скорблє́ннымъ, и҆ застꙋпѝ бл҃га́ѧ, твоѧ̑ рабы̑. 
Совѣ́тъ сꙋ́етенъ совѣща́ша лю́тѣ на ны̀  безбо́жныхъ сѡ́нмища, ꙗ҆́коже пре́жде а҆хїтофе́лъ. но  вопїе́мъ: твои́ми мл҃твами се́й разорѝ, низло́жши си́хъ  крѣ́пость бцⷣе. (с. 204) 
Сла́ва: Призыва́ющихъ тѧ̀ бцⷣе, ѿ дꙋшѝ  нело́жнѡ, во всѧ́кой ско́рби и҆ въ болѣ́знехъ  разли́чныхъ, и҆ бѣда́хъ лю́тыхъ, спѣ́шнѡ оу҆слы́ши  влⷣчце, си́хъ и҆збавлѧ́ющи при́снѡ мл҃твами твои́ми. 
И҆ ны́нѣ: Да и҆́мѧ твоѐ бцⷣе, на землѝ  славосло́витсѧ, и҆́же и҆з̾ тебѐ возсїѧ́въ, грѣ́шникѡмъ  держа́внꙋю наде́ждꙋ и҆ стѣ́нꙋ тѧ̀ дарова̀: тобо́ю бо  всѧ́кое дыха́нїе къ бг҃ꙋ притека́етъ. 
Пѣ́снь ѳ҃ 
І҆рмо́съ: Недоꙋмѣ́етъ всѧ́къ ѧ҆зы́къ  бл҃гохвали́ти по достоѧ́нїю, и҆з̾ꙋмѣва́етъ же оу҆́мъ  и҆ премі́рный пѣ́ти тѧ̀ бцⷣе: ѻ҆ба́че бл҃га́ѧ сꙋ́щи,  вѣ́рꙋ прїимѝ, и҆́бо любо́вь вѣ́си бж҃е́ственнꙋю на́шꙋ,  ты́ бо хрⷭ҇тїа́нъ є҆сѝ предста́тельница, тѧ̀  велича́емъ. 
Да загради́тсѧ всѧ́къ ѧ҆зы́къ, лꙋка̑вымъ  поꙋча́ѧйсѧ: да молча́тъ оу҆стна̀ льсти̑ваѧ, и҆ оу҆ста̀  непра́веднѡ глагѡ́лющаѧ на пра́веднаго беззако́нїе,  горды́нею и҆ за́вистїю вражде́бною вкꙋ́пѣ, бцⷣы  мл҃твою, и҆ ст҃ы́хъ хрⷭ҇то́выхъ. 
И҆̀же въ мл҃твахъ бо́дрꙋю, чⷭ҇тꙋю бцⷣꙋ,  призыва́емъ всѝ болѣ́знїю и҆ ско́рбїю ѡ҆держи́ми,  взыва́юще: влⷣчце чⷭ҇таѧ, ско́рѡ и҆зба́ви ѿ  ѡ҆держа́щихъ болѣ́зней рабы̑ твоѧ̑ при́снѡ, ꙗ҆́кѡ по  бз҃ѣ застꙋ́пницы и҆ны́ѧ не и҆́мамы. 
Сла́ва: Ѿча́ѧвшихсѧ ве́лїе прибѣ́жище,  ѡ҆бꙋрева́емыхъ ти́хое приста́нище, ты̀ є҆сѝ бцⷣе.  тѣ́мже и҆ мы̀ притека́емъ, взыва́юще: да не постыди́мсѧ  мт҃и и҆́стиннагѡ живота̀, но да благодарѧ́ще оу҆се́рднѡ  тѧ̀ велича́емъ. 
И҆ ны́нѣ: Прїимѝ, ѻ҆трокови́це пречⷭ҇таѧ,  бж҃е́ственнꙋю пѣ́снь, воздава́ющи бл҃года́ть на тѧ̀  надѣ́ющымсѧ, и҆ ми́ръ и҆спросѝ цр҃квамъ при́снѡ  посла́ти, да хрⷭ҇тїа́нскїй всѧ́къ ѧ҆зы́къ тѧ̀ велича́етъ. 
Та́же: Досто́йно є҆́сть: И҆ про́чее  ѻ҆бы́чно, и҆ ѿпꙋ́стъ. (с. 205) 
Въ недѣ́лю на полꙋ́нощницѣ, 
канѡ́нъ трⷪ҇чный, творе́нїе митрофа́ново, є҆гѡ́же  краестро́чїе: Тригꙋ́бый пою̀ бг҃онача́лїѧ свѣ́тъ.  Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀,  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Трⷪ҇чное и҆ є҆динонача́льное є҆стество̀  бж҃ества̀, пѣ́сненнѡ воспои́мъ глаго́люще: млⷭ҇ти  пꙋчи́нꙋ неизчерпа́емꙋю, сꙋще́ственнꙋю ꙗ҆́кѡ и҆мꙋ́щи,  тебѣ̀ кла́нѧющихсѧ соблюдѝ и҆ сп҃сѝ, ꙗ҆́кѡ  чл҃вѣколю́бецъ. 
И҆́же и҆сто́чникъ, и҆ ко́рень ѻ҆ц҃ъ сы́й, ꙗ҆́кѡ  вино́венъ, и҆́же въ сн҃ѣ, и҆ ст҃ѣ́мъ твое́мъ дꙋ́сѣ,  сра́сленнагѡ бж҃ества̀ трисо́лнечный се́рдцꙋ моемꙋ̀  и҆сточѝ свѣ́тъ, и҆ прича́стїемъ ѡ҆сїѧ́й,  бг҃одѣ́тельнагѡ сїѧ́нїѧ. 
Сла́ва: Трисвѣ́тлаѧ є҆ди́нице бг҃онача́льнаѧ,  ве́сь разорѝ грѣхѡ́въ и҆ страсте́й мои́хъ мра́къ,  свѣ́тлыхъ лꙋче́й твои́хъ сладча́йшими причаще́ньми, и҆  сотвори́ мѧ твоеѧ̀ непристꙋ́пныѧ сла́вы хра́мъ и҆ сѣ́нь  пречⷭ҇тꙋю. 
Бг҃оро́диченъ: То́къ дре́внїй є҆стества̀ на́шегѡ,  страда́вшїй безмѣ́стнѡ, и҆ къ тлѝ попо́лзшїйсѧ  пречⷭ҇таѧ, вопло́щьсѧ во оу҆тро́бѣ твое́й бг҃ъ сло́во,  человѣколю́бнѣ ѡ҆сїѧ̀, и҆ бг҃онача́лїю трисвѣ́тломꙋ  на́съ та́йнѡ наꙋчѝ. 
Пѣ́снь г҃ 
І҆рмо́съ: На ка́мени мѧ̀ вѣ́ры оу҆тверди́въ,  разшири́лъ є҆сѝ оу҆ста̀ моѧ̑ на врагѝ моѧ̑,  возвесели́ бо сѧ дꙋ́хъ мо́й, внегда̀ пѣ́ти: нѣ́сть  ст҃ъ, ꙗ҆́коже бг҃ъ на́шъ, и҆ нѣ́сть пра́веденъ, па́че  тебѐ гдⷭ҇и. 
Ра́венствомъ є҆стества̀ бг҃онача́лїе  є҆диноче́стное сла́влю тѧ̀ ли̑цы: живо́тъ бо ѿ живота̀  ты̀ произше́дъ нетлѣ́ннѡ, є҆ди́нъ сы́й бг҃ъ на́шъ, и҆  нѣ́сть ст҃ъ, па́че тебѐ гдⷭ҇и. (с. 206) 
Ты̀ чи́ны невеще́ствєнныѧ и҆ нбⷭ҇ныѧ соста́вилъ  є҆сѝ, ꙗ҆́кѡ зерца̑ла твоеѧ̀ добро́ты: трⷪ҇це  нераздѣ́льное є҆динонача́лїе, пѣ́ти непреста́ннѡ  тебѣ̀: но и҆ ны́нѣ на́ше ѿ бре́нныхъ оу҆́стъ прїимѝ  хвале́нїе. 
Сла́ва: Оу҆твердѝ на ка́мени вѣ́ры, и҆ разширѝ  любвѐ твоеѧ̀ пꙋчи́ною сердца̀ и҆ мы́сль твои́хъ ра̑бъ,  є҆ди́нице трисо́лнечнаѧ: ты́ бо бг҃ъ на́шъ, на него́же  оу҆пова́юще, да не посрами́мсѧ. 
Бг҃оро́диченъ: И҆́же всѧ́къ пре́жде соста́въ  ѡ҆сꙋществова́вый тва́ри, во оу҆тро́бѣ твое́й  ѡ҆сꙋществова́сѧ, неизче́тною бл҃гостїю бцⷣе, и҆ свѣ́тъ  трисо́лнечный всѣ̑мъ возсїѧ̀ є҆ди́нагѡ бж҃ества̀ и҆  гдⷭ҇ьства. 
Сѣда́ленъ, гла́съ в҃. 
Подо́бенъ: Бл҃гоꙋтро́бїѧ: 
Є҆гда̀ въ нача́лѣ а҆да́ма созда́лъ є҆сѝ гдⷭ҇и,  тогда̀ сло́вꙋ твоемꙋ̀ ѵ҆поста́сномꙋ возопи́лъ є҆сѝ  бл҃гоꙋтро́бне: сотвори́мъ по на́шемꙋ подо́бїю, дх҃ъ же  ст҃ы́й соприсꙋ́тствоваше содѣ́тель. тѣ́мже вопїе́мъ  тѝ: тво́рче бж҃е на́шъ, сла́ва тебѣ̀. 
Сла́ва, и҆ ны́нѣ, бг҃оро́диченъ: Є҆гда̀ къ на́мъ  бг҃ъ прїитѝ и҆зво́ли, тогда̀ въ твою̀ пречⷭ҇таѧ,  чⷭ҇тѣ́йшꙋю оу҆тро́бꙋ всели́сѧ, и҆ сп҃сѐ тобо́ю  человѣ́ческое смѣше́нїе, дарова́вый всѣ̑мъ црⷭ҇тво  нбⷭ҇ное. тѣ́мже вопїе́мъ тѝ, бцⷣе чⷭ҇таѧ, ра́дꙋйсѧ  влⷣчце. 
Пѣ́снь д҃ 
І҆рмо́съ: Пою́ тѧ, слꙋ́хомъ бо гдⷭ҇и оу҆слы́шахъ  и҆ оу҆жасо́хсѧ, до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многомлⷭ҇тиве. 
Разꙋмѣ́ти тѧ̀ нижѐ чи́нове мо́гꙋтъ  невеще́ственнїи а҆́гг҃льстїи, є҆ди́нице, трⷪ҇це  безнача́льнаѧ: но оу҆́бѡ мы̀ бре́ннымъ ѧ҆зы́комъ твою̀  сꙋ́щественнꙋю бл҃гость воспѣва́емъ, и҆ вѣ́рою сла́вимъ.  (с. 207) 
Сы́й созда́тель є҆стества̀ человѣ́ческагѡ,  вседержи́телю, всѐ моѐ ви́диши ны́нѣ, ꙗ҆́кѡ  всеви́децъ неможе́нїе: тѣ́мже оу҆ще́дри раба̀ твоего̀,  и҆ къ жи́зни лꙋ́чшей па́ки возведѝ. 
Сла́ва: Є҆ди́ницы нача́льныѧ несмѣ́сна трѝ  ли́ца воспѣва́емъ, ꙗ҆́кѡ сво́йственнѣ и҆мꙋ́щаѧ, и҆  раздѣ́льнѣ ѵ҆поста̑си: но оу҆́бѡ соедине́на и҆  нераздѣ́льна, въ совѣ́тѣ же, и҆ сла́вѣ, и҆  бж҃ествѣ̀. 
Бг҃оро́диченъ: Хра́мъ тѧ̀ чи́стъ и҆  пренепоро́ченъ, приснодв҃о бцⷣе, вседѣ́тель ѡ҆брѣ́те  є҆ди́нꙋ ꙗ҆́вѣ ѿ вѣ́ка, въ ню́же все́льсѧ: воѡбразѝ  человѣ́ческое є҆стество̀, ꙗ҆́кѡ чл҃вѣколю́бецъ. 
Пѣ́снь є҃ 
І҆рмо́съ: Просвѣще́нїе во тьмѣ̀ лежа́щихъ,  сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀  оу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо ра́звѣ тебѐ бг҃а не зна́ю. 
Ꙗ҆́кѡ всѧ́чески на всѧ̑ сꙋ́щыѧ твоегѡ̀ про́мысла,  мирода̑рныѧ простира́ѧй лꙋчы̀, и҆ сп҃си́тєльныѧ, цр҃ю̀  ми́ра, соблюди́ мѧ въ ми́рѣ твое́мъ: ты́ бо живо́тъ и҆  ми́ръ всѧ́ческомꙋ. 
Мѡѷсе́ю въ кꙋпинѣ̀ ꙗ҆́кѡ ꙗ҆ви́лсѧ є҆сѝ въ  видѣ́нїи ѻ҆́гненнѣ, а҆́гг҃лъ наре́клсѧ є҆сѝ ѻ҆́ч҃ее  сло́во, є҆́же къ на́мъ твоѐ пред̾ѧвлѧ́ѧ прише́ствїе:  и҆́мже всѣ̑мъ ꙗ҆́вѣ возвѣсти́лъ є҆сѝ держа́вꙋ  бг҃онача́лїѧ є҆ди́нагѡ, трїѷпоста́снꙋю. 
Сла́ва: Ꙗ҆́же є҆сте́ственнꙋю, соприсносꙋ́щнꙋю  сла́вꙋ предло́жиши, є҆динонача́льнѣйшаѧ трⷪ҇це ст҃а́ѧ,  воспѣва́ющихъ тѧ̀ правосла́вною вѣ́рою, твоеѧ̀ сла́вы  ви́дѣти сподо́би, безнача́льнꙋю, и҆ є҆ди́нꙋ зарю̀  трисл҃нечнꙋю. 
Бг҃оро́диченъ: Содержи́тельный по сꙋществꙋ̀ сы́й  бг҃ъ сло́во, всѣ̑мъ вѣкѡ́мъ, дв҃о мт҃и, во чре́вѣ  твое́мъ оу҆держа́сѧ неизрече́ннѡ, человѣ́ки призыва́ѧ  ко є҆ди́нствꙋ є҆ди́нагѡ гдⷭ҇ьства. (с. 208) 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Воли́телю млⷭ҇ти, поми́лꙋй въ тѧ̀ вѣ́рꙋющихъ,  бж҃е трисо́лнечне, и҆ прегрѣше́нїй и҆зба́ви, и҆  страсте́й, и҆ бѣ́дъ, рабы̑ твоѧ̑. [Два́жды.] 
Сла́ва: Неизрече́нною пꙋчи́ною бл҃гости,  неѡбмы́слимꙋю твоегѡ̀ сїѧ́нїѧ, и҆ трисїѧ́ннагѡ бж҃ества̀  свѣтода́тельнꙋю зарю̀ пода́ждь мѝ. 
Бг҃оро́диченъ: Неизрече́ннѣ дв҃о, вы́шнїй  чл҃вѣ́къ бы́сть и҆з̾ тебѐ, въ чл҃вѣ́ка по всемꙋ̀  ѡ҆бо́лксѧ, и҆ свѣ́томъ мѧ̀ трисл҃нчнымъ ѡ҆зарѝ. 
Сѣда́ленъ, гла́съ в҃. Подо́бенъ: Бл҃гоꙋтро́бїѧ: 
Бл҃гоꙋтро́бїѧ пꙋчи́нꙋ на́мъ простры́й, прїимѝ  на́съ млⷭ҇тиве, при́зри на лю́ди тѧ̀ сла́вѧщыѧ, прїимѝ  пѣ́снь просѧ́щихъ тѧ̀, трⷪ҇це є҆ди́нице безнача́льнаѧ:  на тѧ́ бо оу҆пова́емъ всѣ́хъ бг҃а, прегрѣше́нїй да́ти  проще́нїе. 
Сла́ва, и҆ ны́нѣ, бг҃оро́диченъ: Бл҃гоꙋтро́бїѧ  ро́ждши и҆сто́чникъ, млⷭ҇тива ты̀ є҆сѝ бл҃га́ѧ бцⷣе:  ты́ бо вѣ́рныхъ є҆ди́но застꙋпле́нїе, ты̀ скорбѧ́щихъ  оу҆тѣше́нїе. тѣ́мже тебѣ̀ ны́нѣ всѝ вѣ́рою  припа́даемъ, ѡ҆брѣстѝ разрѣше́нїе лю́тыхъ,  ѡ҆богатѣ́ющесѧ є҆ди́ною тебѐ по́мощїю. 
Пѣ́снь з҃ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ: посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Оу҆ставлѧ́еши при́снѡ а҆́гг҃льскаѧ вѡ́инства къ  непреложе́нїю, є҆ди́не сы́й неизмѣ́нне и҆  трїѷпоста́сне гдⷭ҇и: покажѝ оу҆́бѡ и҆ моѐ се́рдце  непрело́жно всегда̀, во є҆́же сла́вити тѧ̀ те́плѣ, и҆  воспѣва́ти бл҃гоче́стнѡ. [Два́жды.] 
Сла́ва: Ли́цы оу҆́мнїи невеще́ственныхъ  сꙋще́ствъ, твои́ми лꙋча́ми бж҃е є҆динонача́льне, и҆  трисо́лнечне, ѡ҆зарѧ́еми (с. 209) быва́ютъ, положе́нїемъ  вторі́и свѣ́тове: и҆́хже и҆ менѐ сїѧ́ньми, и҆  прича́стїемъ покажѝ свѣ́тъ, ꙗ҆́кѡ свѣтодѣ́тель  трисїѧ́ненъ. 
Бг҃оро́диченъ: Направлѧ́ти на́съ и҆ возвыша́ти къ  нб҃сє́мъ не ѡ҆скꙋдѣ́й, тебѐ лю́бѧщихъ, и҆́же за  неизрече́нное чл҃вѣколю́бїе, бы́въ чл҃вѣ́къ во  оу҆тро́бѣ дв҃ы, и҆ ѡ҆божи́въ человѣ́ка, и҆ на  прⷭ҇то́лѣ сла́вы со ѻ҆ц҃е́мъ сѣдѧ́й. 
Пѣ́снь и҃ 
І҆рмо́съ: Ѡ҆ подо́бїи зла́тѣ небре́гше  требл҃же́ннїи ю҆́нѡши, неизмѣ́нный и҆ живы́й бж҃їй  ѡ҆́бразъ ви́дѣвше, средѝ ѻ҆гнѧ̀ воспѣва́хꙋ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Непристꙋ́пнаѧ трⷪ҇це соприсносꙋ́щнаѧ,  собезнача́льнаѧ, бг҃онача́льнаѧ, неизмѣ́ннаѧ во всѣ́хъ,  кромѣ̀ свѣтоно́сныхъ сво́йствъ, всѧ́кїй лꙋка́вый  оу҆празднѝ сопротиволежа́щихъ совѣ́тъ, и҆ стꙋже́нїѧ  де́мѡнѡвъ, невре́дна соблюда́ѧй мѧ̀ при́снѡ, гдⷭ҇и  всѣ́хъ. [Два́жды.] 
Сла́ва: Премꙋ́дрѣ и҆ всемо́щнѣ, неѡпи́санное,  трисл҃нчное є҆динонача́лїе соста́вльшее мі́ръ, и҆  соблюда́ющее въ невреди́момъ чи́нѣ всесоверше́нномъ,  всели́сѧ въ моѐ се́рдце, пѣ́ти и҆ сла́вити тѧ̀  немо́лчнѡ съ ли́ки а҆́гг҃льскими во всѧ̑ вѣ́ки. 
И҆ ны́нѣ: Премꙋ́дросте ѻ҆́ч҃аѧ, непостижи́ме,  неизрече́нне, бж҃їй сло́ве, непрело́жное твоѐ  є҆стество̀ не и҆змѣни́въ, є҆стество̀ человѣ́ческое  млⷭ҇тивнѣ воспрїѧ́лъ є҆сѝ: и҆ є҆ди́нственнꙋю трⷪ҇цꙋ  честѝ всѣ́хъ наꙋчи́лъ є҆сѝ, ꙗ҆́кѡ гдⷭ҇онача́лїе  всѣ́хъ вѣкѡ́въ. 
Пѣ́снь ѳ҃ 
І҆рмо́съ: Ꙗ҆́же пре́жде сл҃нца свѣти́льника бг҃а  возсїѧ́вшаго, пло́тски къ на́мъ прише́дшаго, и҆з̾ бокꙋ̀  дв҃и́чꙋ неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀ бцⷣе велича́емъ. (с. 210) 
Ѿ свѣ́та безнача́льна, собезнача́ленъ сн҃ъ  свѣ́тъ возсїѧ̀, и҆ соесте́ственный свѣ́тъ дх҃ъ и҆зы́де,  неизрече́ннѡ бг҃олѣ́пнѡ, нетлѣ́ннꙋ ржⷭ҇твꙋ̀  оу҆вѣрѧ́еми, вкꙋ́пѣ же и҆ неизрече́нномꙋ и҆схожде́нїю. 
Возсїѧ́й въ сердца́хъ трисл҃нчное бж҃ество̀,  воспѣва́ющихъ тѧ̀, трисїѧ́ннымъ свѣ́томъ твои́мъ: и҆  да́ждь ра́зꙋмъ є҆́же во всѣ́хъ разꙋмѣ́ти, и҆ дѣ́ѧти  твоѐ хотѣ́нїе бл҃го́е и҆ соверше́нное, и҆ велича́ти и҆  сла́вити тѧ̀. 
Сла́ва: Неизче́тенъ є҆стество́мъ сы́й ꙗ҆́кѡ  бг҃ъ, неизче́тнꙋю пꙋчи́нꙋ щедро́тъ ꙗ҆́кѡ и҆мѣ́ѧ,  оу҆ще́дрила є҆сѝ трⷪ҇це пре́жде: та́кѡ и҆ ны́нѣ  оу҆ще́дри рабы̑ твоѧ̑, и҆ ѿ прегрѣше́нїй и҆зба́ви, и҆  напа́стей и҆ ѡ҆бстоѧ́нїй. 
Бг҃оро́диченъ: Сп҃си́ мѧ бж҃е мо́й, ѿ всѧ́кагѡ  и҆скꙋше́нїѧ и҆ ѡ҆ѕлобле́нїѧ, и҆́же въ трїе́хъ ли́цѣхъ  воспѣва́емый несказа́ннѡ, є҆ди́нственнѣ бг҃ъ и҆  всеси́льный, и҆ твоѐ ста́до сохранѝ, бцⷣы мл҃твами. 
Та́же трⷪ҇чны григо́рїа сїнаи́та. Досто́йно  є҆́сть: И҆ про́чее полꙋ́нощницы, пи́сано въ концѣ̀  кни́ги сеѧ̀. 
Въ недѣ́лю на оу҆́трени, 
на Бг҃ъ гдⷭ҇ь тропа́рь: Є҆гда̀ снизше́лъ  є҆сѝ: Сла́ва, и҆ ны́нѣ: Всѧ̑ па́че смы́сла: 
По а҃-мъ стїхосло́вїи, сѣда́льны воскрⷭ҇ны, гла́съ  в҃: 
Бл҃гоѡбра́зный і҆ѡ́сифъ, съ дре́ва сне́мъ  пречⷭ҇тое твоѐ тѣ́ло, плащани́цею чⷭ҇тою ѡ҆бви́въ, и҆  бл҃гоꙋха́ньми во гро́бѣ но́вѣ закры́въ положѝ: но  тридне́венъ воскрⷭ҇лъ є҆сѝ гдⷭ҇и, подаѧ̀ мі́рови ве́лїю  млⷭ҇ть. 
Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀  твоѧ̀, не забꙋ́ди оу҆бо́гихъ твои́хъ до конца̀. 
Мѷроно́сицамъ жена́мъ при гро́бѣ предста́въ  а҆́гг҃лъ вопїѧ́ше: мѵ̑ра мє́ртвымъ сꙋ́ть прили̑чна,  хрⷭ҇то́съ же и҆стлѣ́нїѧ (с. 211) ꙗ҆ви́сѧ чꙋ́ждь. но  возопі́йте: воскр҃се гдⷭ҇ь, подаѧ̀ мі́рови ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Препросла́вленна  є҆сѝ бцⷣе дв҃о, пое́мъ тѧ̀: крⷭ҇то́мъ бо сн҃а твоегѡ̀  низложи́сѧ а҆́дъ, и҆ сме́рть оу҆мертви́сѧ,  оу҆мерщвле́ннїи воста́хомъ, и҆ живота̀ сподо́бихомсѧ:  ра́й воспрїѧ́хомъ дре́внее наслажде́нїе. тѣ́мъ  бл҃годарѧ́ще, славосло́вимъ ꙗ҆́кѡ держа́внаго хрⷭ҇та̀  бг҃а на́шего, и҆ є҆ди́наго многомлⷭ҇тиваго. 
По в҃-мъ стїхосло́вїи сѣда́льны, гла́съ в҃. 
Ка́мень гро́бный запеча́тати не возбрани́въ,  ка́мень вѣ́ры воскр҃съ по́далъ є҆сѝ всѣ̑мъ, гдⷭ҇и  сла́ва тебѣ̀. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
Оу҆ч҃нкѡ́въ твои́хъ ли́къ съ мѷроно́сицами  жена́ми ра́дꙋетсѧ согла́снѡ: ѻ҆́бщїй бо пра́здникъ съ  ни́ми ꙾пра́зднꙋютъ꙾ ꙾пра́зднꙋемъ꙾, въ сла́вꙋ и҆ че́сть  твоегѡ̀ воскрⷭ҇нїѧ. и҆ тѣ́ми вопїе́мъ тѝ,  чл҃вѣколю́бче гдⷭ҇и: лю́демъ твои̑мъ пода́ждь ве́лїю  млⷭ҇ть. 
Сла́ва, и҆ ны́нѣ, бг҃оро́диченъ:  Пребл҃гослове́нна є҆сѝ бцⷣе дв҃о, вопло́щшимъ бо сѧ  и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва  потреби́сѧ, є҆́ѵа свободи́сѧ, сме́рть оу҆мертви́сѧ, и҆  мы̀ ѡ҆жи́хомъ. тѣ́мъ воспѣва́юще вопїе́мъ:  бл҃гослове́нъ хрⷭ҇то́съ бг҃ъ бл҃говоли́вый та́кѡ, сла́ва  тебѣ̀. 
По непоро́чнахъ ѵ҆пакоѝ, гла́съ в҃. 
По стрⷭ҇ти ше́дшѧ во гро́бъ жєны̀, во є҆́же  пома́зати тѣ́ло твоѐ хрⷭ҇тѐ бж҃е, ви́дѣша а҆́гг҃лы во  гро́бѣ, и҆ оу҆жасо́шасѧ: гла́съ бо слы́шахꙋ ѿ ни́хъ,  ꙗ҆́кѡ воскр҃се гдⷭ҇ь, да́рꙋѧ мі́рови ве́лїю млⷭ҇ть. 
Степє́нна, гла́съ в҃. 
А҆нтїфѡ́нъ а҃: И҆́хже стїхѝ повторѧ́юще  пое́мъ: 
На нб҃о ѻ҆́чи пꙋща́ю моегѡ̀ се́рдца, къ тебѣ̀  сп҃се, сп҃си́ мѧ твои́мъ ѡ҆сїѧ́нїемъ. (с. 212) 
Поми́лꙋй на́съ согрѣша́ющихъ тебѣ̀ мно́гѡ, на  всѧ́кїй ча́съ, ѽ хрⷭ҇тѐ мо́й, и҆ да́ждь ѡ҆́бразъ  пре́жде конца̀ пока́ѧтисѧ тебѣ̀. 
Сла́ва: Ст҃о́мꙋ дх҃ꙋ, є҆́же ца́рствовати  подоба́етъ, ѡ҆свѧща́ти, подвиза́ти тва́рь: бг҃ъ бо  є҆́сть, є҆диносꙋ́щенъ ѻ҆ц҃ꙋ̀ и҆ сло́вꙋ. 
И҆ ны́нѣ, то́йже. 
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, кто̀ дово́ленъ  цѣ́лъ сохране́нъ бы́ти ѿ врага̀, кꙋ́пнѡ и҆  человѣкоꙋбі́йцы; 
Зꙋбѡ́мъ и҆́хъ не преда́ждь сп҃се, твоегѡ̀ раба̀:  и҆́бо льво́вымъ ѡ҆́бразомъ на мѧ̀ подвиза́ютсѧ вразѝ  моѝ. 
Сла́ва: Ст҃о́мꙋ дх҃ꙋ живонача́лїе и҆ че́сть: всѧ̑  бо созда̑ннаѧ, ꙗ҆́кѡ бг҃ъ сы́й  ꙾си́лою꙾꙾оу҆крѣплѧ́етъ꙾ соблюда́етъ во ѻ҆ц҃ѣ̀,  сн҃омъ же. 
И҆ ны́нѣ, то́йже. 
А҆нтїфѡ́нъ г҃: 
Надѣ́ющїисѧ на гдⷭ҇а, оу҆подо́бишасѧ горѣ̀  ст҃ѣ́й: и҆̀же ника́коже дви́жꙋтсѧ прило́ги вра́жїими. 
Въ беззако́нїи рꙋ́къ свои́хъ да не про́стрꙋтъ  бж҃е́ственнѣ живꙋ́щїи: не ѡ҆ставлѧ́етъ во хрⷭ҇то́съ  жезла̀ на жре́бїи свое́мъ. 
Сла́ва: Ст҃ы́мъ дх҃омъ то́читсѧ всѧ́ка  премꙋ́дрость: ѿсю́дꙋ бл҃года́ть а҆пⷭ҇лѡмъ, и҆  страда́льчествы вѣнча́ютсѧ мч҃нцы, и҆ прⷪ҇ро́цы зрѧ́тъ. 
И҆ ны́нѣ, то́йже. 
Прокі́менъ, гла́съ в҃: Воста́ни гдⷭ҇и бж҃е мо́й  повелѣ́нїемъ, и҆́мже заповѣ́далъ є҆сѝ, и҆ со́нмъ  люде́й ѡ҆бы́детъ тѧ̀. Сті́хъ: Гдⷭ҇и бж҃е мо́й на тѧ̀  оу҆пова́хъ, сп҃си́ мѧ. 
Всѧ́кое дыха́нїе: Є҆ѵⷢ҇лїе воскре́сно, и҆  прѡ́чаѧ по рѧ́дꙋ. Воскрⷭ҇нїе хрⷭ҇то́во: ѱало́мъ  н҃. 
Канѡ́нъ воскрⷭ҇нъ. Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀,  фараѡни́тское всево́инство (с. 213)преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Припѣ́въ: Сла́ва гдⷭ҇и, ст҃о́мꙋ воскрⷭ҇нїю  твоемꙋ̀. 
Мїрскі́й кнѧ́зь бл҃же, є҆мꙋ́же написа́хомсѧ,  за́повѣди твоеѧ̀ не послꙋ́шавше, крⷭ҇то́мъ твои́мъ  ѡ҆сꙋди́сѧ: прирази́сѧ бо тѝ ꙗ҆́кѡ сме́ртнꙋ: ѿпаде́ же  вла́сти твоеѧ̀ держа́вою, и҆ немощны́й ѡ҆бличи́сѧ. 
И҆зба́витель ро́да человѣ́ческагѡ, и҆  нетлѣ́нномꙋ животꙋ̀ нача́льникъ въ мі́ръ прише́лъ  є҆сѝ: воскрⷭ҇нїемъ бо твои́мъ раздра́лъ є҆сѝ  смє́ртныѧ пелєны̀, є҆́же славосло́вимъ всѝ: сла́внѡ  бо просла́висѧ. 
Бг҃оро́диченъ: Превы́шши ꙗ҆ви́ласѧ є҆сѝ чⷭ҇таѧ  приснодв҃о, всѧ́кїѧ неви́димыѧ же и҆ ви́димыѧ тва́ри:  зижди́телѧ бо родила̀ є҆сѝ, ꙗ҆́кѡ бл҃говолѝ  воплоти́тисѧ во оу҆тро́бѣ твое́й, є҆го́же со  дерзнове́нїемъ молѝ, сп҃стѝ дꙋ́шы на́шѧ. 
Дрꙋгі́й канѡ́нъ крестовоскрⷭ҇нъ, [є҆гѡ́же  краестро́чїе: Пою̀ хвалꙋ̀ живоно́сномꙋ сло́вꙋ.]  Гла́съ в҃. 
Пѣ́снь а҃ 
І҆рмо́съ: Нетре́нꙋ, неѻбы́чнꙋ, немо́креннѡ  морскꙋ́ю ше́ствовавъ стезю̀, и҆збра́нный вопїѧ́ше і҆и҃ль:  гдⷭ҇еви пои́мъ, ꙗ҆́кѡ просла́висѧ. 
Си́ла немощны́хъ, воскрⷭ҇нїе па́дшихъ, и҆  нетлѣ́нїе оу҆ме́ршихъ бы́лъ є҆сѝ хрⷭ҇тѐ, пло́ти  твоеѧ̀ стрⷭ҇тїю: ꙗ҆́кѡ просла́висѧ. 
Оу҆ще́дри па́дшїй ѡ҆́бразъ, и҆ воскр҃сѝ  сокрꙋше́нный, содѣ́тель бг҃ъ и҆ ѡ҆бнови́тель  оу҆мерщвле́нъ бы́въ всѣ́хъ ѡ҆живѝ: ꙗ҆́кѡ просла́висѧ. 
И҆́нъ канѡ́нъ прест҃ѣ́й бцⷣѣ, [є҆гѡ́же  краестро́чїе: Пою̀ хвалꙋ̀ живоно́снѣй  ѻ҆трокови́цѣ.] Гла́съ в҃. 
Пѣ́снь а҃. І҆рмо́съ то́йже. 
Невеще́ственнаѧ дре́вле лѣ́ствица, и҆ стра́ннѡ  ѡ҆леденѣ́вшїй пꙋ́ть мо́рѧ, твоѐ ꙗ҆влѧ́ше ржⷭ҇тво̀  чⷭ҇таѧ, є҆́же пое́мъ всѝ: ꙗ҆́кѡ просла́висѧ. (с. 214) 
Си́ла вы́шнѧгѡ, ѵ҆поста́сь соверше́ннаѧ, бж҃їѧ  мꙋ́дрость, вопло́щшисѧ пречⷭ҇таѧ, и҆з̾ тебѐ, къ  человѣ́кѡмъ ꙾бесѣ́дова꙾꙾прибли́жисѧ꙾ ꙗ҆́кѡ  просла́висѧ. 
Про́йде сквозѣ̀ две́рь непрохо́днꙋю, заключе́нныѧ  оу҆тро́бы твоеѧ̀, пра́вды сл҃нце чⷭ҇таѧ, и҆ мі́рови  возсїѧ̀: ꙗ҆́кѡ просла́висѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: Процвѣла̀ є҆́сть пꙋсты́нѧ, ꙗ҆́кѡ  крі́нъ, гдⷭ҇и, ꙗ҆зы́ческаѧ неплодѧ́щаѧ цр҃ковь,  прише́ствїемъ твои́мъ, въ не́йже оу҆тверди́сѧ моѐ  се́рдце. 
Тва́рь въ стрⷭ҇ти твое́й и҆змѣнѧ́шесѧ, зрѧ́щи тѧ̀  въ нище́тнѣ ѡ҆́бразѣ ѿ беззако́нныхъ порꙋга́ема,  ѡ҆снова́вшаго всѧ̑ бж҃е́ственнымъ манове́нїемъ. 
Ѿ пе́рсти по ѡ҆́бразꙋ мѧ̀ рꙋко́ю твое́ю созда́лъ  є҆сѝ: и҆ сокрꙋше́нна па́ки въ пе́рсть сме́ртнꙋю за  грѣ́хъ, хрⷭ҇тѐ соше́дъ во а҆́дъ, совоскр҃си́лъ є҆сѝ. 
Бг҃оро́диченъ: Чи́ни оу҆диви́шасѧ а҆́гг҃льстїи  пречⷭ҇таѧ, и҆ человѣ́чєскаѧ оу҆страши́шасѧ сердца̀ ѡ҆  ржⷭ҇твѣ̀ твое́мъ: тѣ́мже тѧ̀ бцⷣꙋ вѣ́рою чти́мъ. 
И҆́нъ 
І҆рмо́съ: Лꙋ́къ сокрꙋши́сѧ си́льныхъ держа́вою  твое́ю хрⷭ҇тѐ, и҆ си́лою немощствꙋ́ющїи препоѧ́сашасѧ. 
И҆́же всѣ́хъ вы́шши хрⷭ҇то́съ, оу҆ма́лисѧ  ма́лымъ чи́мъ, стрⷭ҇тїю плотско́ю, а҆́гг҃льскагѡ  є҆стества̀. 
Ме́ртвъ со беззако́нными вмѣни́всѧ, сїѧ́ѧ жена́мъ  вѣнце́мъ сла́вы хрⷭ҇тѐ, ꙗ҆ви́лсѧ є҆сѝ ѿ  воскрⷭ҇нїѧ. 
И҆́нъ. І҆рмо́съ то́йже. 
И҆́же вре́мене превы́шшїй всѧ́кагѡ, ꙗ҆́кѡ  вре́менємъ творе́цъ, и҆з̾ тебѐ дв҃о во́лею млⷣнецъ  созда́сѧ. 
Чре́во простра́ннѣйшее нб҃съ воспои́мъ, и҆́мже  а҆да́мъ на нб҃сѣ́хъ ра́дꙋѧсѧ живе́тъ. (с. 215) 
Пѣ́снь д҃ 
І҆рмо́съ: Прише́лъ є҆сѝ ѿ дв҃ы, не хода́тай,  ни а҆́гг҃лъ, но са́мъ ꙾гдⷭ҇и꙾꙾гдⷭ҇ь꙾ вопло́щьсѧ, и҆  сп҃слъ є҆сѝ всего́ мѧ человѣ́ка. тѣ́мъ зовꙋ́ ти:  сла́ва си́лѣ твое́й гдⷭ҇и. 
Предстои́ши сꙋди́щꙋ ꙗ҆́кѡ сꙋди́мь, бж҃е мо́й, не  вопїѧ̀ влⷣко, сꙋ́дъ и҆зносѧ̀ ꙗ҆зы́кѡмъ: и҆̀мже стрⷭ҇тїю  твое́ю хрⷭ҇тѐ вселе́ннѣй содѣ́лалъ є҆сѝ сп҃се́нїе. 
Стрⷭ҇тїю твое́ю хрⷭ҇тѐ, врагꙋ̀ ѡ҆скꙋдѣ́ша  ѻ҆рꙋ́жїѧ, проти́внымъ же є҆́же во а҆́дъ схожде́нїемъ  твои́мъ, гра́ды разрꙋши́шасѧ, и҆ мꙋчи́телева де́рзость  низложе́на бы́сть. 
Бг҃оро́диченъ: Тѧ̀ приста́нище сп҃се́нїѧ, и҆  стѣ́нꙋ недви́жимꙋ, бцⷣе влⷣчце, всѝ вѣ́рнїи свѣ́мы:  ты́ бо мл҃твами твои́ми и҆збавлѧ́еши ѿ бѣ́дъ дꙋ́шы  на́шѧ. 
И҆́нъ 
І҆рмо́съ: Оу҆слы́шахъ гдⷭ҇и, сла́вное твоѐ  смотре́нїе, и҆ просла́вихъ чл҃вѣколю́бче, непостижи́мꙋю  твою̀ си́лꙋ. 
Ви́дѣвши на дре́вѣ тѧ̀ хрⷭ҇тѐ пригвожде́на  дв҃а, ꙗ҆́же неболѣ́зненнѡ тѧ̀ ро́ждшаѧ, мт҃рски  болѣ̑зни претерпѣ̀. 
Побѣжде́на бы́сть сме́рть, ме́ртвъ плѣнѧ́етъ  а҆́дѡва врата̀: всеѧ́дцꙋ бо разо́ршꙋсѧ, ꙗ҆̀же па́че  є҆стества̀ всѧ̑ мѝ дарова́шасѧ. 
И҆́нъ. І҆рмо́съ то́йже. 
Сѐ превознесе́сѧ бж҃е́ственнаѧ гора̀ до́мꙋ  гдⷭ҇нѧ, превы́шше си́лъ, бг҃омт҃рь ꙗ҆́вственнѣйше. 
Зако́нѡвъ є҆сте́ственныхъ кромѣ̀, є҆ди́на дв҃о  ро́ждши влады́чествꙋющаго тва́рїю, сподо́биласѧ є҆сѝ  бж҃е́ственнагѡ зва́нїѧ. 
Пѣ́снь є҃ 
І҆рмо́съ: Хода́тай бг҃ꙋ и҆ человѣ́кѡмъ бы́лъ  є҆сѝ хрⷭ҇тѐ бж҃е: тобо́ю бо влⷣко, къ  свѣтонача́льникꙋ ѻ҆ц҃ꙋ̀ твоемꙋ̀, ѿ но́щи  невѣ́дѣнїѧ, приведе́нїе и҆́мамы. (с. 216) 
Ꙗ҆́кѡ ке́дры хрⷭ҇тѐ, ꙗ҆зы́кѡвъ шата́нїе  сокрꙋши́лъ є҆сѝ во́лею влⷣко: ꙗ҆́кѡ и҆зво́лилъ є҆сѝ  на кѷпарі́сѣ, и҆ на пе́ѵкѣ, и҆ ке́дрѣ, пло́тїю  совозвыша́емь. 
Въ ро́вѣ хрⷭ҇тѐ преиспо́днѣмъ положи́ша тѧ̀  бездыха́нна ме́ртва: но твое́ю ꙗ҆́звою забве́нныѧ  мє́ртвыѧ, и҆̀же во гробѣ́хъ спѧ́щыѧ, оу҆ѧ́звенъ съ  собо́ю воскр҃си́лъ є҆сѝ. 
Бг҃оро́диченъ: Молѝ сн҃а твоего̀ и҆ гдⷭ҇а, дв҃о  чⷭ҇таѧ, на тѧ̀ оу҆пова́ющымъ ми́ръ дарова́ти,  плѣнє́ннымъ и҆збавле́нїе, ѿ сопроти́вныхъ настоѧ́нїй. 
И҆́нъ 
І҆рмо́съ: Оу҆́гль и҆са́їи проѧвле́йсѧ, сл҃нце  и҆з̾ дѣ́вственныѧ оу҆тро́бы возсїѧ̀, во тьмѣ̀  заблꙋ́ждшымъ, бг҃оразꙋ́мїѧ просвѣще́нїе да́рꙋѧ. 
Пости́ти ѿвергі́йсѧ а҆да́мъ, вкꙋша́етъ  смертоно́снагѡ дре́ва пе́рвый: но сегѡ̀ грѣ́хъ  потреблѧ́етъ, распны́йсѧ вторы́й. 
Є҆стество́мъ человѣ́ческимъ стра́стенъ же и҆  сме́ртенъ бы́лъ є҆сѝ, и҆́же безстра́стный  невеще́ственнымъ бж҃ество́мъ, ѡ҆безтли́вый  оу҆мерщвлє́нныѧ хрⷭ҇тѐ, ѿ преиспо́днихъ а҆́довыхъ  воскр҃си́лъ є҆сѝ. 
И҆́нъ. І҆рмо́съ то́йже. 
Ѻ҆́блацы весе́лїѧ сла́дость кропи́те сꙋ́щымъ на  землѝ: ꙗ҆́кѡ ѻ҆троча̀ даде́сѧ, и҆́же сы́й пре́жде  вѣ̑къ, ѿ дв҃ы вопло́щьсѧ бг҃ъ на́шъ. 
Житїю̀ и҆ пло́ти мое́й свѣ́тъ возсїѧ̀, и҆  дрѧ́хлость грѣха̀ разрꙋшѝ: напослѣ́докъ ѿ дв҃ы без̾  сѣ́мене вопло́щьсѧ вы́шнїй. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Ꙗ҆́кѡ ѕлодѣ́й пра́ведникъ ѡ҆сꙋди́сѧ и҆ со  беззако́нными на дре́вѣ пригвозди́сѧ, пови̑ннымъ  ѡ҆ставле́нїе свое́ю да́рꙋѧ кро́вїю. 
Є҆ди́нѣмъ оу҆́бѡ чл҃вѣ́комъ, пе́рвымъ  а҆да́момъ дре́вле въ мі́ръ вни́де сме́рть, и҆ є҆ди́нѣмъ  воскрⷭ҇нїе сн҃омъ бж҃їимъ ꙗ҆ви́сѧ. (с. 217) 
Бг҃оро́диченъ: Неискꙋсомꙋ́жнѡ дв҃о родила̀ є҆сѝ,  и҆ вѣ́чнꙋеши дв҃а, ꙗ҆влѧ́ющи и҆́стиннагѡ бж҃ества̀,  сн҃а и҆ бг҃а твоегѡ̀ ѡ҆́бразы. 
И҆́нъ 
І҆рмо́съ: Гла́съ глагѡ́лъ моле́бныхъ ѿ  болѣ́зненныѧ влⷣко, дꙋшѝ оу҆слы́шавъ, ѿ лю́тыхъ мѧ̀  и҆зба́ви: є҆ди́нъ бо є҆сѝ на́шегѡ сп҃се́нїѧ вино́венъ. 
Блюсти́тели положи́лъ є҆сѝ па́дшемꙋ, херꙋві́мы  дре́ва живо́тнагѡ, но ви́дѣвше тѧ̀, двє́ри  ѿверзо́шасѧ: ꙗ҆ви́лсѧ бо є҆сѝ пꙋтетворѧ̀ разбо́йникꙋ  въ ра́й. 
Пꙋ́стъ а҆́дъ и҆ и҆спрове́рженъ бы́сть сме́ртїю  є҆ди́нагѡ: є҆́же бо мно́гое бога́тство  сокро́виществова, є҆ди́нъ ѡ҆ всѣ́хъ на́съ хрⷭ҇то́съ  и҆стощи́лъ є҆́сть. 
И҆́нъ. І҆рмо́съ то́йже. 
Є҆стество̀ человѣ́ческое рабо́тающее грѣхꙋ̀,  влⷣчце чⷭ҇таѧ, тобо́ю свобо́дꙋ оу҆лꙋчѝ: тво́й бо сн҃ъ,  ꙗ҆́кѡ а҆́гнецъ, за всѣ́хъ закала́етсѧ. 
Вопїе́мъ тѝ всѝ и҆́стиннѣй бг҃омт҃ри,  прогнѣ́вавшыѧ рабы̑ и҆зба́ви: є҆ди́на бо дерзнове́нїе  къ сн҃ꙋ и҆́маши. 
Конда́къ, гла́съ в҃: Воскрⷭ҇лъ є҆сѝ ѿ гро́ба  всеси́льне сп҃се, и҆ а҆́дъ ви́дѣвъ чꙋ́до, оу҆жасе́сѧ,  и҆ ме́ртвїи воста́ша: тва́рь же ви́дѧщи сра́дꙋетсѧ  тебѣ̀, и҆ а҆да́мъ свесели́тсѧ, и҆ мі́ръ сп҃се мо́й  воспѣва́етъ тѧ̀ при́снѡ. 
І҆́косъ: Ты̀ є҆сѝ свѣ́тъ ѡ҆мрачє́ннымъ, ты̀  є҆сѝ воскрⷭ҇нїе всѣ́хъ, и҆ живо́тъ человѣ́кѡвъ, и҆  всѣ́хъ совоскр҃си́лъ є҆сѝ, сме́ртнꙋю держа́вꙋ сп҃се  разо́рь, и҆ а҆́дѡва врата̀ сокрꙋши́вый сло́ве: и҆  ме́ртвїи ви́дѣвше чꙋ́до чꙋдѧ́хꙋсѧ, и҆ всѧ́ка тва́рь  сра́дꙋетсѧ ѡ҆ воскр҃се́нїи твое́мъ чл҃вѣколю́бче.  тѣ́мже и҆ всѝ сла́вимъ и҆ пое́мъ твоѐ снизхожде́нїе,  и҆ мі́ръ сп҃се мо́й, воспѣва́етъ тѧ̀ при́снѡ. 
Пѣ́снь з҃ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ, и҆ препросла́вленъ.  (с. 218) 
Не терпѣ́лъ є҆сѝ влⷣко, за бл҃гоꙋтро́бїе  сме́ртїю человѣ́ка зрѣ́ти мꙋ́чима, но прише́лъ и҆  сп҃слъ є҆сѝ твое́ю кро́вїю, человѣ́къ бы́въ: сы́й  бл҃гослове́нъ, и҆ препросла́вленъ бг҃ъ ѻ҆тє́цъ на́шихъ. 
Ви́дѣвше тѧ̀ хрⷭ҇тѐ, ѡ҆болче́на во ѻ҆де́ждꙋ  ѿмще́нїѧ, оу҆жасо́шасѧ вра́тницы а҆́дѡвы: безꙋ́мнаго  бо мꙋчи́телѧ раба̀, влⷣко, прише́лъ є҆сѝ оу҆би́ти:  сы́й бл҃гослове́нъ и҆ препросла́венъ бг҃ъ ѻ҆те́цъ  на́шихъ. 
Бг҃оро́диченъ: Ст҃ы́хъ ст҃ѣ́йшꙋю тѧ̀ разꙋмѣ́емъ,  ꙗ҆́кѡ є҆ди́нꙋ ро́ждшꙋю бг҃а непремѣ́ннаго, дв҃о  нескве́рнаѧ, мт҃и безневѣ́стнаѧ: всѣ̑мъ бо вѣ̑рнымъ  и҆сточи́ла є҆сѝ нетлѣ́нїе, бж҃е́ственнымъ ржⷭ҇тво́мъ  твои́мъ. 
И҆́нъ 
І҆рмо́съ: Вѣті́и ꙗ҆ви́шасѧ ѻ҆́троцы,  любомꙋ́дрѣйшїи дре́вле: ѿ бг҃опрїѧ́тныѧ бо дꙋшѝ  бг҃осло́вѧще, оу҆стна́ми поѧ́хꙋ: пребж҃е́ственный  ѻ҆тцє́въ и҆ на́шъ бж҃е бл҃гослове́нъ є҆сѝ. 
Ѡ҆сꙋдѝ пра́ѻтца дре́вле во є҆де́мѣ  преслꙋша́нїе: но во́лею сꙋди́мь бы́сть, престꙋ́пльшемꙋ  разрѣша́ѧ прегрѣшє́нїѧ, пребж҃е́ственный ѻ҆тцє́въ  бг҃ъ, и҆ препросла́вленъ. 
Сп҃слъ є҆сѝ оу҆ѧ́звеннаго ѧ҆зы́комъ, за́вистїю  чл҃вѣкоꙋбі́йцы, ꙾во є҆де́мѣ во́льнымъ оу҆грызе́нїемъ:  во́льною бо стрⷭ҇тїю꙾꙾во є҆де́мѣ: во́льное бо  оу҆грызе́нїе во́льною стрⷭ҇тїю꙾ и҆сцѣли́лъ є҆сѝ,  пребж҃е́ственный ѻ҆тцє́въ бг҃ъ, и҆ препросла́вленъ. 
Бг҃оро́диченъ: Ходѧ́ща мѧ̀ въ сѣ́ни сме́ртнѣй  призва́лъ є҆сѝ къ свѣ́тꙋ, темнозра́чный а҆́дъ,  блиста́нїемъ ѡ҆бло́жъ бж҃ества̀, пребж҃е́ственный  ѻ҆тцє́въ бг҃ъ, и҆ препросла́вленъ. 
И҆́нъ. І҆рмо́съ то́йже. 
Зрѧ́ше въ нощѝ оу҆́бѡ і҆а́кѡвъ, ꙗ҆́кѡ въ  гада́нїи бг҃а воплоще́нна, и҆з̾ тебе́ же свѣ́тлостїю  ꙗ҆ви́сѧ пою́щымъ: пребж҃е́ственный ѻ҆тцє́въ бг҃ъ, и҆  препросла́вленъ. 
Зна́мєнїѧ ꙗ҆̀же въ тебѣ̀ неизрече́ннагѡ  проѧвлѧ́ѧ снѧ́тїѧ, со і҆а́кѡвомъ бо́ретсѧ: и҆́мже во́лею  соедини́сѧ человѣ́кѡмъ чⷭ҇таѧ: пребж҃е́ственный  ѻ҆тцє́въ бг҃ъ, и҆ препросла́вленъ.(с. 219) 
Ме́рзокъ и҆́же не проповѣ́дꙋетъ тѧ̀ дв҃ы сн҃а,  є҆ди́наго ѿ препѣ́тыѧ трⷪ҇цы несꙋмнѣ́нною  ꙾вѣ́рою꙾꙾мы́слїю꙾, и҆ ѧ҆зы́комъ вопїѧ̀:  пребж҃е́ственный ѻ҆тцє́въ бг҃ъ, и҆ препросла́вленъ. 
Пѣ́снь и҃ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Кро́вїю твое́ю хрⷭ҇тѐ, ѡ҆червле́но пло́ти твоеѧ̀  зрѧ́ще ѡ҆дѣѧ́нїе тре́петомъ оу҆жаса́хꙋсѧ мно́гомꙋ  твоемꙋ̀ долготерпѣ́нїю, а҆́гг҃льстїи чи́ни, зовꙋ́ще:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Ты̀ моѐ сме́ртное ѡ҆дѣ́ѧлъ є҆сѝ ще́дре, въ  безсме́ртїе воста́нїемъ твои́мъ. тѣ́мже веселѧ́щесѧ  бл҃года́рственнѡ воспѣва́ютъ тѧ̀ и҆збра́ннїи лю́дїе  хрⷭ҇тѐ, зовꙋ́ще тебѣ̀: поже́рта бы́сть вои́стиннꙋ  сме́рть побѣ́дою. 
Бг҃оро́диченъ: Ты̀ и҆́же ѻ҆ц҃ꙋ̀ неразлꙋ́чнаго, во  оу҆тро́бѣ бг҃омꙋ́жнѡ пожи́вша безсѣ́меннѡ зачала̀  є҆сѝ, и҆ неизрече́ннѡ родила̀ є҆сѝ бг҃ороди́тельнице  пречⷭ҇таѧ: тѣ́мже тѧ̀ сп҃се́нїе всѣ́хъ на́съ свѣ́мы. 
И҆́нъ 
І҆рмо́съ: Ѡ҆ подо́бїи зла́тѣ, небре́гше  требл҃же́ннїи ю҆́нѡши, неизмѣ́нный и҆ живы́й бж҃їй  ѡ҆́бразъ ви́дѣвше, средѝ ѻ҆гнѧ̀ воспѣва́хꙋ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Ви́дѣнъ бы́лъ є҆сѝ на крⷭ҇тѣ̀ пригвожда́емь,  и҆́же бога́тый въ млⷭ҇ти, во́лею погре́блсѧ є҆сѝ: и҆  тридне́внѡ воскрⷭ҇лъ є҆сѝ, и҆ и҆зба́вилъ є҆сѝ всѧ̑  человѣ́ки чл҃вѣколю́бче, вѣ́рою пою́щыѧ: да пое́тъ  гдⷭ҇а всѧ̀ тва́рь, и҆ превозно́ситъ во всѧ̑ вѣ́ки. 
И҆зба́вити ѿ и҆стлѣ́нїѧ, соше́дъ въ  преиспѡ́днѧѧ сло́ве бж҃їй, є҆го́же созда́лъ є҆сѝ  хрⷭ҇тѐ, си́лою твое́ю бж҃е́ственною, и҆ без̾  и҆стлѣ́нїѧ сотво́рь, сла́вы присносꙋ́щныѧ твоеѧ̀  прича́стника содѣ́лалъ є҆сѝ, да пое́тъ, зовꙋ́щи, всѧ̀  тва́рь, и҆ превозно́ситъ хрⷭ҇та̀ во вѣ́ки. (с. 220) 
И҆́нъ. І҆рмо́съ то́йже. 
Ви́дѣнъ бы́сть на землѝ тобо́ю, и҆ съ человѣ́ки  поживѐ, и҆́же бл҃гостїю несравне́нный и҆ си́лою,  є҆мꙋ́же пою́ще всѝ вѣ́рнїи зове́мъ: ѡ҆сꙋществова́ннаѧ  да пое́тъ гдⷭ҇а всѧ̀ тва́рь, и҆ превозно́ситъ во всѧ̑  вѣ́ки. 
Вои́стиннꙋ тѧ̀ чⷭ҇тꙋю проповѣ́дающе сла́вимъ  бцⷣꙋ: ты́ бо є҆ди́на родила̀ є҆сѝ ѿ трⷪ҇цы  воплоще́нна, є҆мꙋ́же со ѻ҆ц҃е́мъ и҆ дх҃омъ всѝ пое́мъ:  да пое́тъ гдⷭ҇а всѧ̀ тва́рь, и҆ превозно́ситъ во всѧ̑  вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Ꙗ҆́кѡ въ раѝ насажде́но на ло́бнѣмъ сп҃се,  требога́тое дре́во твоегѡ̀ пречⷭ҇тагѡ крⷭ҇та̀, кро́вїю и҆  водо́ю бж҃е́ственною, ꙗ҆́кѡ ѿ и҆сто́чника  бж҃е́ственнагѡ, ребра̀ твоегѡ̀ хрⷭ҇тѐ, напоѧ́емо,  живо́тъ на́мъ прозѧбло̀ є҆́сть. 
Низложи́лъ є҆сѝ си̑льныѧ, распны́йсѧ всеси́льне,  и҆ є҆́же ни́зꙋ лежа́щее во а҆́довѣ тверды́ни,  є҆стество̀ человѣ́ческое возне́съ, на ѻ҆́ч҃емъ  посади́лъ є҆сѝ прⷭ҇то́лѣ. съ ни́мже тебѣ̀ грѧдꙋ́щꙋ  покланѧ́ющесѧ, велича́емъ. 
Трⷪ҇ченъ: Є҆ди́ницꙋ тричи́сленнꙋю, трⷪ҇цꙋ  є҆диносꙋ́щнꙋю правосла́внѡ пою́ще вѣ́рнїи, сла́вимъ:  непресѣко́мо пребж҃е́ственное є҆стество̀, трисвѣ́тлꙋю,  невече́рнюю зарю̀, є҆ди́нꙋ нетлѣ́ннꙋю на́мъ свѣ́тъ  возсїѧ́вшꙋю. 
И҆́нъ: І҆рмо́съ: Ѿ бг҃а бг҃а сло́ва: 
Посредѣ̀ ѡ҆сꙋжде́нныхъ, ꙗ҆́кѡ а҆́гнецъ  возвы́шенъ бы́лъ є҆сѝ хрⷭ҇тѐ, на крⷭ҇тѣ̀, на  ло́бнѣмъ копїе́мъ въ ребро̀ пробода́емь, живо́тъ  дарова́лъ є҆сѝ на́мъ пє́рстнымъ ꙗ҆́кѡ бл҃гъ, вѣ́рою  чтꙋ́щымъ бж҃е́ственное твоѐ воскрⷭ҇нїе. (с. 221) 
И҆́же свое́ю сме́ртїю, сме́рти держа́вꙋ си́лою  оу҆праздни́вшемꙋ бг҃ꙋ всѝ вѣ́рнїи поклони́мсѧ, ꙗ҆́кѡ  и҆́же ѿ вѣ́ка мє́ртвыѧ совоскр҃сѝ, и҆ всѣ̑мъ  подае́тъ живо́тъ и҆ воскрⷭ҇нїе. 
И҆́нъ 
І҆рмо́съ: Ве́сь є҆сѝ жела́нїе, ве́сь сла́дость,  сло́ве бж҃їй, дв҃ы сн҃е, бж҃е богѡ́въ, гдⷭ҇и, ст҃ы́хъ  прест҃ы́й. тѣ́мъ тѧ̀ всѝ съ ро́ждшею велича́емъ. 
Же́злъ крѣ́пости даде́сѧ є҆стествꙋ̀ тлѣ́нномꙋ,  сло́во бж҃їе во оу҆тро́бѣ твое́й чⷭ҇таѧ: и҆ сїѐ  воскр҃сѝ, до а҆́да попо́лзшеесѧ. тѣ́мже тѧ̀ всечⷭ҇таѧ,  ꙗ҆́кѡ бцⷣꙋ велича́емъ. 
Ю҆́же и҆зво́лилъ є҆сѝ влⷣко, прїимѝ млⷭ҇тивнѡ  мл҃твенницꙋ, мт҃рь твою̀ ѡ҆ на́съ, и҆ твоеѧ̀ бл҃гости  всѧ́чєскаѧ и҆спо́лнѧтсѧ: да тѧ̀ всѝ ꙗ҆́кѡ  бл҃годѣ́телѧ велича́емъ. 
По катава́сїи, є҆ктенїа̀ ма́лаѧ. Та́же, Ст҃ъ  гдⷭ҇ь бг҃ъ на́шъ. Посе́мъ є҆ѯапостїла́рїй  оу҆́треннїй. 
На хвали́техъ стїхи̑ры воскрⷭ҇ны, гла́съ в҃: 
Сті́хъ: Сотвори́ти въ ни́хъ сꙋ́дъ напи́санъ:  сла́ва сїѧ̀ бꙋ́детъ всѣ̑мъ прпⷣбнымъ є҆гѡ̀. 
Всѧ́кое дыха́нїе и҆ всѧ̀ тва́рь, тѧ̀ сла́витъ  гдⷭ҇и, ꙗ҆́кѡ крⷭ҇то́мъ сме́рть оу҆праздни́лъ є҆сѝ, да  пока́жеши лю́демъ, є҆́же и҆з̾ ме́ртвыхъ твоѐ  воскрⷭ҇нїе, ꙗ҆́кѡ є҆ди́нъ чл҃вѣколю́бецъ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Да рекꙋ́тъ і҆ꙋде́е, ка́кѡ во́ини погꙋби́ша  стрегꙋ́щїи цр҃ѧ̀; почто́ бо ка́мень не сохранѝ ка́мене  жи́зни; и҆лѝ погребе́ннаго да дадѧ́тъ, и҆лѝ воскрⷭ҇шемꙋ  да покло́нѧтсѧ, глаго́люще съ на́ми: сла́ва мно́жествꙋ  щедро́тъ твои́хъ, сп҃се на́шъ, сла́ва тебѣ̀.  
Сті́хъ: Хвали́те є҆го̀ на си́лахъ є҆гѡ̀,  хвали́те є҆го̀ по мно́жествꙋ вели́чествїѧ є҆гѡ̀. 
Ра́дꙋйтесѧ лю́дїе и҆ весели́тесѧ, а҆́гг҃лъ сѣдѧ́й  на ка́мени гро́бнѣмъ, то́й на́мъ бл҃говѣстѝ, ре́къ:  хрⷭ҇то́съ воскр҃се и҆з̾ ме́ртвыхъ, сп҃съ мі́ра, и҆  и҆спо́лни всѧ́чєскаѧ бл҃гоꙋха́нїѧ: ра́дꙋйтесѧ лю́дїе и҆  весели́тесѧ. (с. 222) 
Сті́хъ: Хвали́те є҆го̀ во гла́сѣ трꙋ́бнѣмъ:  хвали́те є҆го̀ во ѱалти́ри и҆ гꙋ́слехъ. 
А҆́гг҃лъ оу҆́бѡ є҆́же ра́дꙋйсѧ, пре́жде твоегѡ̀  зача́тїѧ гдⷭ҇и, бл҃года́тнѣй принесѐ: а҆́гг҃лъ же  ка́мень сла́внагѡ твоегѡ̀ гро́ба въ твоѐ воскрⷭ҇нїе  ѿвалѝ: ѻ҆́въ оу҆́бѡ въ печа́ли мѣ́сто, весе́лїѧ  ѡ҆́бразы возвѣща́ѧ: се́й же въ сме́рти мѣ́сто, влⷣкꙋ  жизнода́вца проповѣ́дꙋѧ на́мъ, тѣ́мже вопїе́мъ тѝ:  бл҃годѣ́телю всѣ́хъ, гдⷭ҇и сла́ва тебѣ̀. 
И҆́ны стїхи̑ры а҆нато́лїевы, гла́съ ѕ҃. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Возлїѧ́ша мѵ̑ра со слеза́ми на гро́бъ тво́й  жєны̀, и҆ и҆спо́лнишасѧ ра́дости оу҆ста̀ и҆́хъ, внегда̀  глаго́лати: воскр҃се гдⷭ҇ь. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Да похва́лѧтъ ꙗ҆зы́цы и҆ лю́дїе хрⷭ҇та̀ бг҃а  на́шего, во́лею на́съ ра́ди крⷭ҇тъ претерпѣ́вшаго, и҆ во  а҆́дѣ тридне́вновавшаго: и҆ да покло́нѧтсѧ є҆гѡ̀ и҆з̾  ме́ртвыхъ воскрⷭ҇нїю, и҆́мже просвѣти́шасѧ всегѡ̀ мі́ра  концы̀. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Ра́спѧтъ и҆ погребе́нъ бы́лъ є҆сѝ хрⷭ҇тѐ,  ꙗ҆́коже и҆зво́лилъ є҆сѝ, и҆спрове́рглъ є҆сѝ сме́рть,  и҆ воскр҃слъ є҆сѝ во сла́вѣ, ꙗ҆́кѡ бг҃ъ и҆ влⷣка,  да́рꙋѧ мі́рови жи́знь вѣ́чнꙋю и҆ ве́лїю млⷭ҇ть. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
Ѽ вои́стиннꙋ беззако́ннїи, печа́тавше ка́мень,  бо́льшихъ на́съ чꙋде́съ сподо́бисте! и҆́мꙋтъ ра́зꙋмъ  стра́жїе, дне́сь про́йде и҆з̾ гро́ба, и҆ глаго́лахꙋ:  рцы́те, ꙗ҆́кѡ на́мъ спѧ́щымъ, прїидо́ша оу҆ч҃нцы̀, и҆  оу҆крадо́ша є҆го̀. и҆ кто̀ кра́детъ мертвеца̀, па́че же  и҆ на́га; са́мъ воскр҃се (с. 223) самовла́стнѡ ꙗ҆́кѡ  бг҃ъ, ѡ҆ста́вль во гро́бѣ и҆ погреба́тєльнаѧ своѧ̑:  прїиди́те ви́дите і҆ꙋде́є, ка́кѡ не расто́рже печа́ти,  сме́рть попра́вый и҆ ро́дꙋ человѣ́ческомꙋ безконе́чнꙋю  жи́знь да́рꙋѧй, и҆ ве́лїю млⷭ҇ть. 
Сла́ва, стїхи́ра є҆ѵⷢ҇льскаѧ. И҆ ны́нѣ,  бг҃оро́диченъ: Преблагослове́нна є҆сѝ бцⷣе:  Славосло́вїе вели́кое. По славосло́вїи тропа́рь: 
Воскр҃съ и҆з̾ гро́ба, и҆ оу҆́зы растерза́лъ  є҆сѝ а҆́да, разрꙋши́лъ є҆сѝ ѡ҆сꙋжде́нїе сме́рти  гдⷭ҇и, всѧ̑ ѿ сѣте́й врага̀ и҆зба́вивый, ꙗ҆ви́вый же  себѐ а҆пⷭ҇лѡмъ твои̑мъ, посла́лъ є҆сѝ ѧ҆̀ на  про́повѣдь, и҆ тѣ́ми ми́ръ тво́й пода́лъ є҆сѝ  вселе́ннѣй, є҆ди́не многомлⷭ҇тиве. 
На лїтꙋргі́и бл҃жє́нна, гла́съ в҃: 
Гла́съ тѝ прино́симъ разбо́йничь, и҆ мо́лимсѧ:  помѧнѝ на́съ сп҃се, во црⷭ҇твїи твое́мъ. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и  бг҃а оу҆́зрѧтъ. 
Крⷭ҇тъ тебѣ̀ прино́симъ въ проще́нїе  прегрѣше́нїй: є҆го́же на́съ ра́ди прїѧ́лъ є҆сѝ  чл҃вѣколю́бче. 
Сті́хъ: Бл҃же́ни миротво́рцы, ꙗ҆́кѡ ті́и сн҃ове  бж҃їи нарекꙋ́тсѧ. 
Покланѧ́емсѧ твоемꙋ̀ влⷣко погребе́нїю, и҆  воста́нїю: и҆́миже ѿ тлѣ́нїѧ и҆зба́вилъ є҆сѝ мі́ръ  чл҃вѣколю́бче. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Сме́ртїю твое́ю гдⷭ҇и, поже́рта бы́сть сме́рть: и҆  воскрⷭ҇нїемъ твои́мъ сп҃се, мі́ръ спа́слъ є҆сѝ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Мѷронѡ́сицы срѣ́тилъ є҆сѝ, воскр҃съ ѿ  гро́ба, и҆ оу҆ченикѡ́мъ возвѣсти́лъ є҆сѝ, рещѝ твоѐ  воста́нїе. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
И҆̀же во тьмѣ̀ спѧ́щїи тѧ̀ свѣ́тъ ви́дѣвше, въ  преиспо́днѣйшихъ а҆́довыхъ хрⷭ҇тѐ воскр҃со́ша. (с. 224) 
Сла́ва: Ѻ҆ц҃а̀ просла́вимъ, сн҃ꙋ поклони́мсѧ  всѝ, и҆ ст҃о́мꙋ дх҃ꙋ вѣ́рнѡ воспои́мъ. 
И҆ ны́нѣ, бг҃оро́диченъ: Ра́дꙋйсѧ прⷭ҇то́ле  ѻ҆гнезра́чный. ра́дꙋйсѧ, невѣ́ста неневѣ́стнаѧ.  ра́дꙋйсѧ, ꙗ҆́же бг҃а человѣ́кѡмъ дв҃о ро́ждшаѧ. 
Прокі́менъ, гла́съ в҃: Крѣ́пость моѧ̀ и҆ пѣ́нїе  моѐ гдⷭ҇ь, и҆ бы́сть мнѣ̀ во сп҃се́нїе. 
Сті́хъ: Наказꙋ́ѧ наказа́ мѧ гдⷭ҇ь, сме́рти же не  предаде́ мѧ. 
А҆ллилꙋ́їа: Оу҆слы́шитъ тѧ̀ гдⷭ҇ь въ де́нь  печа́ли, защи́титъ тѧ̀ и҆́мѧ бг҃а і҆а́кѡвлѧ. 
Сті́хъ: Гдⷭ҇и сп҃сѝ цр҃ѧ̀, и҆ оу҆слы́ши ны̀,  во́ньже а҆́ще де́нь призове́мъ тѧ̀. 


(с. 224) 
Въ недѣ́лю ве́чера, 
на Гдⷭ҇и воззва́хъ, стїхи̑ры оу҆мили́тельны.  Гла́съ в҃. 
Подо́бенъ: Є҆гда̀ ѿ дре́ва: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
И҆мѣ́ѧй бл҃гоꙋтро́бїѧ и҆сто́чникъ, и҆сточа́ѧй же  бє́здны ми́лостей, и҆ пото́ки щедро́тъ, ѻ҆́ч҃е  пребл҃гі́й, и҆ сн҃е, сло́во ѻ҆́ч҃ее: и҆ дш҃е ст҃ы́й,  несозда́нное є҆стество̀, прїимѝ моле́нїе и҆ мл҃твꙋ  на́шꙋ, всѣ̑мъ въ прегрѣше́нїихъ сꙋ́щымъ подаѧ̀  проще́нїе, ꙗ҆́кѡ бг҃ъ ще́дръ и҆ чл҃вѣколю́бецъ. 
Сті́хъ: И҆ менѐ ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
И҆́маши по є҆стествꙋ̀ ꙗ҆́кѡ бг҃ъ, оу҆тро́бꙋ  щедро́тъ, и҆ млⷭ҇ти и҆ бл҃госты́ни: тѣ́мже мо́лимъ тѧ̀  хрⷭ҇тѐ сп҃се на́шъ, и҆ припа́дающе зове́мъ, при́снѡ тѝ  вопїю́ще: да́рꙋй рабѡ́мъ твои̑мъ прегрѣше́нїй мно́гихъ  разрѣше́нїе и҆ (с. 225) проще́нїе всѣ́хъ, и҆̀хже  согрѣши́хомъ всѝ, ꙗ҆́кѡ бг҃ъ ще́дръ и҆  чл҃вѣколю́бецъ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Сп҃стѝ хотѧ̀ сп҃се всѣ́хъ, ꙗ҆́кѡ бг҃ъ, и҆́хже  ра́ди вочл҃вѣ́чивсѧ, и҆ ꙗ҆ви́лсѧ є҆сѝ чл҃вѣ́къ,  сп҃сѝ на́съ покланѧ́ющихсѧ твои̑мъ за́повѣдемъ. не  прише́лъ бо є҆сѝ чл҃вѣколю́бче, првⷣники сп҃стѝ: но  и҆̀же въ прегрѣше́нїихъ ѡ҆кова́нныхъ на́съ мно́гими  грѣхѝ, разрѣши́ти бл҃года́тїю креще́нїѧ  бж҃е́ственнагѡ, ꙗ҆́кѡ бг҃ъ ще́дръ и҆ чл҃вѣколю́бецъ. 
Та́же стїхи̑ры мине́и. 
А҆́ще нѣ́сть мине́и, и҆́ны стїхи̑ры ст҃ы̑мъ  нбⷭ҇нымъ безплѡ́тнымъ а҆́гг҃лѡмъ, гла́съ и҆ подо́бенъ  то́йже: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Прⷭ҇то́ли, херꙋві́ми и҆ серафі́ми: гдⷭ҇ьствїѧ же  и҆ си̑лы, и҆ вла̑сти чⷭ҇тны̑ѧ: а҆́гг҃ли, а҆рха́гг҃ли и҆  нача̑ла съ ни́ми: тѣ́хъ нетлѣ́нное є҆стество̀  соста́вльшемꙋ: пѣ́снь непреста́ннꙋю согла́снѡ пою́тъ,  є҆ди́но въ трⷪ҇цѣ сꙋщество̀ всѧ̑ наꙋча́юще честѝ,  сра́слено, є҆диноче́стно и҆ сопресто́льно. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Пе́рвїи невеще́ственныхъ ли́цы, бг҃онача́льствїѧ  зари̑, нехода́тайственными сїѧ́ньми под̾е́млюще, по  чи́нꙋ и҆́хъ про́чымъ преподава́ютъ бж҃е́ствєнныѧ  свѣ́тлѡсти: и҆ прино́сѧтъ на́мъ сїѧ̑ любо́внымъ  зако́номъ, по достоѧ́нїю та́кожде, къ серде́чнѣй  комꙋ́ждо чистотѣ̀ съ прилѣжа́нїемъ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Горѣ̀ къ высотѣ̀, дꙋшѝ горѣ̀ серде́чное  ѻ҆́ко, и҆ оу҆́мнаѧ стремлє́нїѧ, любо́вїю бж҃е́ственною  и҆мꙋ́ще, въ дꙋша́хъ свои́хъ простира́емъ всегда̀: ꙗ҆́кѡ  да и҆̀же ѿтꙋ́дꙋ лꙋча́ми ѡ҆блиста́еми, оу҆бѣ́гнемъ  тьмы̀ страсте́й, ча́юще со а҆́гг҃лы (с. 226) предста́ти  стра́шномꙋ прⷭ҇то́лꙋ зижди́телѧ, и҆ преѡбрази́тисѧ ѿ  свѣ́та во свѣ́тъ. 
Сла́ва, и҆ ны́нѣ, бг҃оро́диченъ: Мно́жество  а҆́гг҃лъ сн҃а твоего̀ пречⷭ҇таѧ, воспѣва́ютъ трист҃ы́ми  гла́сы, ꙗ҆́кѡ престо́лъ тѧ̀ тогѡ̀ сꙋ́щꙋю ѻ҆гнезра́ченъ,  и҆ пала́тꙋ ѡ҆дꙋшевле́ннꙋю, мо́стъ бж҃е́ственный, и҆́же  ѿ землѝ преводѧ́щи всегда̀ къ немꙋ̀: ра́дꙋйсѧ  ѡ҆бра́дованнаѧ, вопїю́ще тѝ согла́снѡ со а҆рха́гг҃ломъ  гаврїи́ломъ, ꙗ҆́кѡ ро́ждшей и҆сто́чника ра́дости. 
Та́же: Свѣ́те ти́хїй: Прокі́менъ: Сѐ ны́нѣ  бл҃гослови́те гдⷭ҇а всѝ рабѝ гдⷭ҇ни: И҆ Сподо́би  гдⷭ҇и: 
На стїхо́внѣ стїхи̑ры оу҆мили́тельны, гла́съ в҃: 
Согрѣши́хъ тѝ хрⷭ҇тѐ сп҃се, ꙗ҆́кѡ блꙋ́дный  сы́нъ: прїими́ мѧ ѻ҆́ч҃е ка́ющасѧ и҆ поми́лꙋй мѧ̀ бж҃е. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Вопїю́ ти хрⷭ҇тѐ сп҃се мытаре́вымъ гла́сомъ:  ѡ҆чи́сти мѧ̀ ꙗ҆́коже ѻ҆́наго, и҆ поми́лꙋй мѧ̀ бж҃е. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
И҆́же зємны́ѧ сла́дѡсти не возлю́бльше  стрⷭ҇тоте́рпцы, нбⷭ҇нымъ бл҃ги̑мъ сподо́бишасѧ, и҆  а҆́гг҃лѡмъ согра́ждане бы́ша: гдⷭ҇и, мл҃твами и҆́хъ  поми́лꙋй, и҆ сп҃сѝ на́съ. 
Сла́ва, и҆ ны́нѣ, бг҃оро́диченъ: Ра́дꙋйсѧ мр҃і́е  бцⷣе, хра́ме неразрꙋши́мый, па́че же ст҃ы́й, ꙗ҆́коже  вопїе́тъ прⷪ҇ро́къ: ст҃ъ хра́мъ тво́й, ди́венъ въ  пра́вдѣ. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропа́рь ст҃о́мꙋ. Сла́ва, и҆ ны́нѣ,  бг҃оро́диченъ, по гла́сꙋ тропарѧ̀. Є҆ктенїа̀ и҆  ѿпꙋ́стъ. (с. 227) 
Въ недѣ́лю на повече́рїи, 
канѡ́нъ похва́льный прест҃ѣ́й бцⷣѣ. Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀,  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Воѡбра́жьсѧ и҆з̾ тебѐ по на́мъ, со́лнце  невече́рнее, тѧ̀ слове́сное нб҃о, и҆ свѣтлѣ́йшее,  ꙗ҆́вственнѣ показа̀. тѣ́мже мѧ̀ и҆зба́ви стра́стнагѡ  смра́да: ꙗ҆́кѡ да воспою̀ любо́вїю тѧ̀ є҆ди́нꙋ мт҃рь  дв҃ꙋ. 
Клещꙋ̀ мы́сленный оу҆́гль носи́вшꙋю, и҆  человѣ́ческое є҆стество̀ ѡ҆чи́стившꙋю, молю́ тѧ  влⷣчце: мно́гихъ мои́хъ прегрѣше́нїй скве́рнꙋ ѡ҆мы́й,  и҆ ѿ ѡ҆сквернѧ́ющихъ страсте́й и҆зба́ви мѧ̀ мл҃твами  твои́ми. 
Сла́ва: И҆́же и҆сто́чникъ млⷭ҇ти хрⷭ҇та̀ пречⷭ҇таѧ  ро́ждши, и҆ є҆де́мъ человѣ́кѡмъ ѿве́рзши, двє́ри  ѿве́рзи мѝ млⷭ҇ти твоеѧ̀ бцⷣе, и҆ да́рꙋй согрѣше́нїй  проще́нїе, влⷣчце мі́рꙋ. 
И҆ ны́нѣ: Мои́хъ прегрѣше́нїй плени̑цы  расто́ргни влⷣчце твоего̀ сн҃а и҆ бг҃а молѧ́щи, и҆  томѧ́щїй мѧ̀ грѣ́хъ низложѝ приснодв҃о: ꙗ҆́кѡ да  воспою́ тѧ всегда̀ пренепоро́чнаѧ сп҃са́емь. 
Пѣ́снь г҃ 
І҆рмо́съ: На ка́мени мѧ̀ вѣ́ры оу҆тверди́въ,  разшири́лъ є҆сѝ оу҆ста̀ моѧ̑ на врагѝ моѧ̑,  возвесели́ бо сѧ дꙋ́хъ мо́й внегда̀ пѣ́ти: нѣ́сть ст҃ъ,  ꙗ҆́коже бг҃ъ на́шъ, и҆ нѣ́сть првⷣнъ па́че тебѐ  гдⷭ҇и. 
Мглꙋ̀ страсте́й мои́хъ и҆ ѡ҆мраче́нїе ѿженѝ,  зарѧ́ми мл҃твъ твои́хъ, и҆ просвѣти́ мѧ пречⷭ҇таѧ  влⷣчце, ро́ждшаѧ возсїѧ́вшаго пре́жде денни́цы хрⷭ҇та̀,  ѿ со́лнца со́лнце незаходи́мое. 
Возста́вила є҆сѝ пречⷭ҇таѧ, твои́мъ  рождество́мъ, ски́нїю па́дшꙋю и҆ сокрꙋше́ннꙋю, дв҃да  твоегѡ̀ пра́ѻтца: тѣ́мже (с. 228) возста́ви бцⷣе, и҆  менѐ раба̀ твоего̀, сокрꙋше́наго страстьмѝ и҆  прегрѣше́нїи. 
Сла́ва: Прогонѧ́ющее ѻ҆рꙋ́жїе грѣхѝ и҆ стра̑сти  дꙋшѝ моеѧ̀ бꙋ́ди дв҃о: и҆ покажи́ мѧ ꙗ҆́коже дрꙋгі́й  ра́й, безнавѣ́тенъ и҆ соблюде́нъ тобо́ю и҆ приносѧ́щъ  цвѣ́ты дх҃а. 
И҆ ны́нѣ: Просте́рши рꙋ́кꙋ бл҃гоꙋтро́бїѧ, прїими́  мѧ бг҃ороди́тельнице: и҆ всѧ́кагѡ и҆схитѝ ѡ҆сꙋжде́нїѧ къ  тебѣ̀ прибѣга́ющаго, и҆ тебѣ̀ припа́дающа, и҆  призыва́ющаго твою̀ по́мощь. 
Пѣ́снь д҃ 
І҆рмо́съ: Пою́ тѧ, слꙋ́хомъ бо гдⷭ҇и оу҆слы́шахъ  и҆ оу҆жасо́хсѧ: до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многомлⷭ҇тиве. 
Ква́съ человѣ́ческагѡ є҆стества̀, нескве́рный и҆  ст҃ы́й, ѿ негѡ́же прїе́мъ тѣ́сто, созда̀ є҆го̀  зижди́тель: и҆ мнѣ̀ страсте́й скве́рнꙋ ѡ҆мы́й, и҆ ка́лъ  прегрѣше́нїй мои́хъ ѡ҆чи́сти. 
Лѣчьбо́ю мл҃твъ твои́хъ влⷣчце, и҆ пла́стыремъ  и҆ ма́сломъ, дꙋшѝ моеѧ̀ стрꙋ́пы, и҆ ꙗ҆́звы грѣхѡ́вныѧ  ны́нѣ и҆сцѣлѝ чⷭ҇таѧ, ꙗ҆́кѡ ро́ждши бг҃онача́льнꙋю  цѣльбꙋ̀ є҆стества̀. 
Сла́ва: Плени́цꙋ страсте́й мои́хъ разрѣшѝ  влⷣчце, и҆ вери̑ги грѣхѡ́въ мои́хъ расто́ргни  ѻ҆рꙋ́жїемъ мл҃твъ твои́хъ, хрⷭ҇та̀ ро́ждшаѧ, подаю́щаго  и҆збавле́нїе свѧ̑заннымъ во а҆́дѣ. 
И҆ ны́нѣ: Стра̑сти дꙋшѝ моеѧ̀ и҆сцѣлѝ,  ѡ҆мрачи́вшыѧ мѧ̀ преѻкаѧ́ннѣ: и҆ по́мыслъ просвѣтѝ,  дале́че ѿгонѧ́ющи чⷭ҇таѧ, тьмы̀ бѣсѡ́въ  ѡ҆скорблѧ́ющихъ мѧ̀ и҆ по всѧ̑ дни̑ сѣ̑ти простира́ющихъ  мнѣ̀. 
Пѣ́снь є҃ 
І҆рмо́съ: Просвѣще́нїе во тьмѣ̀ лежа́щихъ,  сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀  оу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо ра́звѣ тебѐ бг҃а не зна́ю. (с. 229) 
Ѿ клѧ́твы дре́внїѧ мі́ръ ꙗ҆́кѡ и҆зба́вила  є҆сѝ влⷣчце, мі́рꙋ бл҃гослове́нїе хрⷭ҇та̀ ро́ждшаѧ:  помышле́нїй безмѣ́стныхъ и҆зба́ви мѧ̀, и҆ всѧ́кїѧ  печа́ли, є҆ди́на бо є҆сѝ вѣ́рныхъ ра́дованїе. 
Ѡ҆крꙋжа́етъ дꙋшѝ моеѧ̀ гра́дъ бѣсо́вскїй по́лкъ,  и҆ разплѣни́ти ѕѣлѡ̀ покꙋша́етсѧ: пресла́внаѧ влⷣчце,  гра́де всѣ́хъ цр҃ѧ̀, ѡ҆гради́ мѧ сто́лпными стѣна́ми,  твои́ми мл҃твами, и҆ сп҃сѝ. 
Сла́ва: Бꙋ́рѧ люта̀ развраще́нїй, дꙋхѡ́въ  лꙋка̑вствїѧ, мою̀ мы́сль смꙋща́етъ: предварѝ ско́рѡ, и҆  оу҆ти́ши сїю̀ ро́ждшаѧ всѧ́кїѧ тва́ри є҆ди́наго  ко́рмчїѧ хрⷭ҇та̀ всеси́льнаго. 
И҆ ны́нѣ: Возсїѧ́й мѝ свѣ́тъ покаѧ́нїѧ  бг҃ороди́тельнице, во тьмѣ̀ поги́бельнѣй затворе́нномꙋ:  да́рꙋй рꙋ́кꙋ по́мощи лежа́щемꙋ, и҆ твои́ми мл҃твами  воздви́гни мѧ̀ чⷭ҇таѧ, твори́ти бж҃їѧ ѡ҆правда̑нїѧ. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Ꙗ҆́кѡ жи́знь вѣ́чнꙋю ро́ждши пречⷭ҇таѧ, ѿ  тѣ́ла дꙋшѝ мое́й и҆сходѧ́щей, сме́рть твои́ми мл҃твами  оу҆мертвѝ. 
Ло́витъ и҆скꙋша́ѧ мѧ̀ ѕмі́й человѣконенави́стный:  сего̀ оу҆празднѝ влⷣчце, ꙗ҆́кѡ ро́ждши главы̑  сокрꙋ́шшаго ѕмїє́въ. 
Сла́ва: Стропѡ́тныѧ стєзѝ ше́ствовавшаго къ  пра́вѣй стезѝ наста́ви, ꙗ҆́же пꙋ́ть жи́зни ро́ждшаѧ,  хрⷭ҇та̀ бг҃а на́шего. 
И҆ ны́нѣ: Дꙋшѝ моеѧ̀ стра̑сти и҆сцѣлѝ, и҆  печа́ли недоꙋмѣ́нїе побѣдѝ, ꙗ҆́же бг҃а ро́ждшаѧ на  сп҃се́нїе человѣ́кѡмъ, пречⷭ҇таѧ. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, подо́бенъ. Гла́съ в҃: 
Млⷭ҇рдїѧ сꙋ́щи и҆сто́чникъ, млⷭ҇ти сподо́би на́съ  бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ  при́снѡ си́лꙋ твою̀: на тѧ́ бо оу҆пова́юще, ра́дꙋйсѧ,  вопїе́мъ тѝ, ꙗ҆́коже и҆ногда̀ гаврїи́лъ безпло́тныхъ  а҆рхїстрати́гъ. (с. 230) 
Пѣ́снь з҃ 
І҆рмо́съ: Тѣ́лꙋ злато́мꙋ премꙋ̑дрыѧ дѣ́ти не  послꙋжи́ша, и҆ въ пла́мень са́ми поидо́ша, и҆ бо́ги и҆́хъ  ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀  а҆́гг҃лъ: оу҆слы́шасѧ оу҆жѐ оу҆́стъ ва́шихъ мл҃тва. 
Смꙋща́етъ мѝ оу҆́мъ, и҆ коле́блетъ дꙋ́шꙋ волна̀  страсте́й: но ро́ждшаѧ, мо́ре волнꙋ́ющеесѧ повелѣ́нїемъ  бж҃е́ственнымъ ѡ҆бꙋздава́ющаго, дв҃о, къ тишинѣ̀  преложѝ безстра́стїѧ, и҆ плотско́е оу҆ста́ви смꙋще́нїе. 
Тѧ̀ две́рь вѣ́дый мы́сленнагѡ восто́ка съ нб҃сѐ  ꙗ҆́вльшꙋюсѧ, вни́ти въ нб҃са̀ тобо́ю дв҃о, ра́бъ тво́й  молю́сѧ: тѣ́мже прїими́ мѧ влⷣчце, и҆ свѣ́томъ  наста́ви. 
Сла́ва: На крⷭ҇тѣ̀ хрⷭ҇то́съ сн҃ъ тво́й распе́нсѧ  во́лею, нача̑ла тьмы̀ посрамѝ, и҆ сме́ртнꙋю разрꙋшѝ  тлетво́рнꙋю си́лꙋ: и҆́мже влⷣчце пречⷭ҇таѧ, стра́стное  моѐ пло́ти мꙋдрова́нїе оу҆мертвѝ. 
И҆ ны́нѣ: Не преста́й чⷭ҇таѧ, молѧ́щи ѿ тебѐ  ро́ждшагосѧ бг҃а, ѡ҆ и҆̀же вѣ́рою притека́ющихъ къ  тебѣ̀, и҆ просѧ́щихъ и҆збавле́нїѧ, є҆ди́на застꙋ́пнице  мі́рꙋ, ѿча̑ѧннымъ наде́жда и҆ застꙋпле́нїе,  ѡ҆бꙋрева́ємымъ въ лю́тыхъ при́снѡ по́мощь. 
Пѣ́снь и҃ 
І҆рмо́съ: Ѡ҆ подо́бїи зла́тѣ небре́гше  требл҃же́нїи ю҆́нѡши, неизмѣ́нный и҆ живы́й бж҃їй  ѡ҆́бразъ ви́дѣвше, средѝ ѻ҆гнѧ̀ воспѣва́хꙋ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Бг҃одѣ́ланнаѧ ски́нїе, сꙋ́щаѧ ст҃а́гѡ ст҃ы́хъ,  показа́вшагѡ дре́внїѧ ски́нїи ѡ҆́бразъ, а҆рхїере́а  вели́ка внꙋ́трь и҆мꙋ́щи, моѐ се́рдце дв҃о, ꙗ҆вѝ  вы́шнѧгѡ, и҆ всѣ́хъ цр҃ѧ̀ хрⷭ҇та̀ ски́нїю свѧ́тꙋ. 
Бж҃е́ственный ковче́гъ носи́вши и҆ скрижа̑ли  завѣ́та, неѡпи́саннаго сн҃а твоего̀ хрⷭ҇та̀ дв҃о, сло́во  бж҃їе (с. 231) пречⷭ҇тое, семꙋ̀ написа́тисѧ, ꙗ҆́коже на  дсцѣ̀ дꙋшѝ моеѧ̀ сотворѝ пе́рстомъ бж҃їимъ, твои́ми  мл҃твами. 
Сла́ва: Оу҆сѣче́сѧ ѿ твои́хъ ложе́снъ,  пренепоро́чнаѧ влⷣчце, ꙗ҆́кѡ ѿ горы̀ честны́й  ка́мень, и҆ столпы̀ всѧ́кїѧ пре́лести, ꙗ҆́кѡ  вседержи́тель є҆ди́нъ всеси́льный сокрꙋшѝ: и҆́мже  ны́нѣ ѡ҆́бразы страсте́мъ потребѝ дꙋшѝ моеѧ̀,  мы́сленныхъ вра̑гъ сокрꙋши́вши чє́люсти. 
И҆ ны́нѣ: Вода́ми живо́тными, и҆зсо́хшее моѐ  се́рдце грѣхо́внымъ пла́менемъ, ты̀ напо́й дв҃о бцⷣе,  во оу҆миле́нїи всегда̀ соблюда́ющи мѧ̀, со стра́хомъ  пою́ща: да пое́тъ гдⷭ҇а всѧ̀ тва́рь, и҆ превозно́ситъ  є҆го̀ во вѣ́ки. 
Пѣ́снь ѳ҃ 
І҆рмо́съ: Ꙗ҆́же пре́жде со́лнца свѣти́льника  бг҃а возсїѧ́вшаго, пло́тски къ на́мъ прише́дшаго, и҆з̾  бокꙋ̀ дв҃и́чꙋ неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀ бцⷣе велича́емъ. 
Пра́вды сл҃нце чⷭ҇таѧ, хрⷭ҇та̀ возсїѧ́ла є҆сѝ,  и҆ нб҃о показа́сѧ пресвѣ́тло, и҆́мже но́щь страсте́й  мои́хъ, твои́ми мл҃твами разорѝ, и҆ дꙋ́шꙋ мою̀  просвѣтѝ, и҆ се́рдце моѐ ѡ҆зарѝ и҆ оу҆ѧснѝ. 
Сꙋдѝ бцⷣе, и҆ препрѝ лю́таго моего̀ сопоста́та,  и҆ ѿ тогѡ́ мѧ ѡ҆скорбле́нїѧ и҆зба́ви: сꙋдїю́ бо  бл҃га́го и҆ првⷣнаго родила̀ є҆сѝ, и҆́же въ нѣ́дрѣхъ  бж҃ества̀ ѡ҆сꙋди́вшаго сме́рть. 
Сла́ва: И҆́же безпло́тныхъ сꙋщєства̀ ꙗ҆́кѡ бг҃ъ  составле́й, и҆з̾ тебѐ дв҃о ѻ҆трокови́це воплоти́сѧ.  тѣ́мже и҆зба́ви мѧ̀ плотска́гѡ страсте́й ѡ҆бстоѧ́нїѧ и҆  плотска́гѡ мꙋдрова́нїѧ, твоего̀ раба̀ твои́ми мл҃твами. 
И҆ ны́нѣ: Разрꙋши́ла є҆сѝ є҆́ѵинꙋ печа́ль,  а҆да́ма но́ваго ро́ждши, пре́жде а҆да́мово є҆стество̀  созда́вшаго. тѣ́мже разрѣшѝ и҆ мои́хъ прегрѣше́нїй  рꙋкописа́нїе, напа́стей и҆ скорбе́й и҆ страсте́й мѧ̀  свобожда́ющи. 
Та́же, Досто́йно є҆́сть: Трист҃о́е, и҆ по  Ѻ҆́ч҃е на́шъ: Тропарѝ, и҆ про́чее ѻ҆бы́чнѡ, и҆  ѿпꙋ́стъ. (с. 232) 
Въ понедѣ́льникъ оу҆́тра, 
по а҃-мъ стїхосло́вїи сѣда́льны оу҆мили́тельны.  Гла́съ в҃: 
Ꙗ҆́кѡ во́лны мѡрскі́ѧ воста́ша на мѧ̀ беззакѡ́нїѧ  моѧ̑, и҆ ꙗ҆́кѡ кора́бль въ пꙋчи́нѣ, а҆́зъ є҆ди́нъ  погрꙋжа́юсѧ согрѣше́ньми мно́гими: но въ ти́хое  приста́нище покаѧ́нїѧ наста́ви мѧ̀ гдⷭ҇и, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
А҆́зъ є҆́смь дре́во непло́дное, гдⷭ҇и, покаѧ́нїѧ  плода̀ не творѧ̀ ѿню́дъ, и҆ посѣче́нїѧ бою́сѧ, и҆  ѻ҆гнѧ̀ ѻ҆́нагѡ оу҆страша́юсѧ негаси́магѡ. тѣ́мже тѧ̀  молю̀: пре́жде ѻ҆́ныѧ бѣды̀ ѡ҆братѝ и҆ сп҃си́ мѧ. 
Сла́ва, и҆ ны́нѣ, бг҃оро́диченъ: Млⷭ҇рдїѧ сꙋ́щи  и҆сто́чникъ, млⷭ҇ти сподо́би на́съ бцⷣе, при́зри на  лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀:  на тѧ́ бо оу҆пова́юще, ра́дꙋйсѧ, вопїе́мъ тѝ, ꙗ҆́коже  и҆ногда̀ гаврїи́лъ, безпло́тныхъ а҆рхїстрати́гъ. 
По в҃-мъ стїхосло́вїи сѣда́льны, гла́съ в҃: 
Поми́лꙋй мѧ̀, речѐ дв҃дъ: и҆ а҆́зъ тебѣ̀ зовꙋ̀:  согрѣши́хъ, сп҃се, моѧ̑ грѣхѝ покаѧ́нїемъ ѡ҆чи́сти, и҆  поми́лꙋй мѧ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Поми́лꙋй мѧ̀ бж҃е, поми́лꙋй мѧ̀, ѡ҆ двою̀ грѣхꙋ̀  дв҃дъ пла́кашесѧ, а҆́зъ же ѡ҆ тьма́хъ прегрѣше́нїй  вопїю́ ти: ѻ҆́нъ посте́лю слеза́ми ѡ҆мака́ше, а҆́зъ же  ка́пли ниеди́ныѧ притѧжа́хъ. ѿчаѧва́юсѧ и҆ молю̀:  поми́лꙋй мѧ̀ бж҃е, по вели́цѣй млⷭ҇ти твое́й. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Тебѐ ѡ҆дѣва́ющаго нб҃о ѻ҆́блаки, и҆мꙋ́ще ст҃і́и  ѡ҆дѣѧ́нїе, въ мі́рѣ мꙋ́ки ѿ беззакѡ́нникъ  претерпѣ́ша, и҆ ле́сть і҆́дѡльскꙋю оу҆праздни́ша.  тѣ́хъ мл҃твами и҆ на́съ свободѝ ѿ неви́димагѡ врага̀,  сп҃се, и҆ сп҃сѝ на́съ. (с. 233) 
Сла́ва, и҆ ны́нѣ, бг҃оро́диченъ: Тебѐ велича́емъ  бцⷣе, вопїю́ще: ра́дꙋйсѧ, незаходи́магѡ свѣ́та  ѻ҆́блаче, сего̀ носи́вши въ нѣ́дрѣхъ твои́хъ, сла́вы  гдⷭ҇а. 
По г҃-мъ стїхосло́вїи, сѣда́льны, гла́съ в҃: 
Подо́бенъ: Млⷭ҇рдїѧ сꙋ́щи: 
Въ невѣ́дѣнїи и҆ ра́зꙋмѣ согрѣша́ѧ, въ нощѝ  и҆ во днѝ, тебѐ хрⷭ҇тѐ прогнѣ́ваю, є҆ди́нъ на землѝ  беззако́нїи мои́ми: є҆ди́не бл҃гі́й безгрѣ́шне,  ѡ҆братѝ и҆ сп҃си́ мѧ мольба́ми а҆́гг҃лъ твои́хъ,  прише́дый млⷭ҇рдїемъ грѣ̑шныѧ призва́ти на покаѧ́нїе. 
Безпло́тныхъ прест҃і́и ли́цы, мо́лѧтъ тѧ̀ бг҃а  бл҃га́го и҆ влⷣкꙋ, пощади́ти на́съ въ ча́съ ѡ҆сꙋжде́нїѧ,  и҆ и҆зба́вити на́съ го́рькагѡ мꙋче́нїѧ, бѣсо́вскїѧ  ѕло́бы, и҆ страсте́й ѡ҆мраче́нїѧ, и҆ всѧ́кагѡ преще́нїѧ,  прибѣга́ющихъ любо́вїю къ покро́вꙋ ва́шемꙋ. 
Сла́ва, и҆ ны́нѣ, бг҃оро́диченъ: Бцⷣе  безневѣ́стнаѧ чⷭ҇таѧ, ꙗ҆́же без̾ сѣ́мене ро́ждшаѧ  всѣ́хъ влⷣкꙋ, того̀ со а҆́гг҃лы молѝ, и҆зба́витисѧ  на́мъ ѿ всѧ́кагѡ недоꙋмѣ́нїѧ, и҆ да́ти оу҆миле́нїе и҆  свѣ́тъ дꙋша́мъ на́шымъ, и҆ согрѣше́нїй ѡ҆чище́нїе,  ꙗ҆́же є҆ди́на вско́рѣ застꙋпа́ющи. 
Канѡ́нъ оу҆миле́нїѧ, ко гдⷭ҇ꙋ на́шемꙋ і҆и҃сꙋ  хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ. [Є҆гѡ́же  краегране́сїе си́це: Тꙋ́чꙋ да́ждь мѝ сле́зъ, бж҃їй  сло́ве.] Творе́нїе і҆ѡ́сифово. Гла́съ в҃. 
Пѣ́снь а҃ 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Вопло́щьсѧ сло́ве, и҆ не прише́дъ првⷣники,  ꙗ҆́коже ре́клъ є҆сѝ, но грѣ́шники призва́ти на  покаѧ́нїе, мно́гѡ согрѣши́вша прїимѝ и҆ сп҃си́ мѧ. 
Є҆ди́нъ а҆́зъ грѣхѡ́мъ порабоще́нъ є҆́смь,  є҆ди́нъ а҆́зъ страсте́мъ двє́ри ѿверзо́хъ:  бл҃гопремѣни́телю є҆ди́не, ѡ҆брати́въ мѧ̀, сп҃сѝ  млⷭ҇рдїемъ твои́мъ. (с. 234) 
Мч҃нченъ: На сꙋди́щи твое́мъ гдⷭ҇и, вѣнцы̀  носѧ́ще предстоѧ́тъ стрⷭ҇тоно́сцы, лꙋка́вагѡ побѣди́вше  де́рзость, и҆ безсме́ртїемъ ѡ҆богати́вшесѧ. 
Мч҃нченъ: Стрꙋи̑ на́мъ и҆сцѣле́нїй и҆сточа́юще  страстоте́рпцы, всегда̀ течє́нїѧ пло́ти на́шеѧ стра̑сти  и҆зсꙋша́ютъ, си́лою бж҃е́ственнагѡ дх҃а. 
Бг҃оро́диченъ: Ꙗ҆́же и҆сто́чникъ безстра́стїѧ  ро́ждшаѧ, оу҆ѧ́звенаго мѧ̀ страстьмѝ, ѻ҆трокови́це  и҆сцѣлѝ, и҆ ѻ҆гнѧ̀ вѣ́чнагѡ и҆схити́ мѧ, є҆ди́на  бг҃обл҃года́тнаѧ. 
Дрꙋгі́й канѡ́нъ ст҃ы̑мъ нбⷭ҇нымъ безплѡ́тнымъ  а҆́гг҃лѡмъ, [є҆гѡ́же краегране́сїе: Пою̀ хвалꙋ̀ ли́кꙋ  а҆́гг҃льскомꙋ.] Творе́нїе ѳеофа́ново. Гла́съ в҃. 
Пѣ́снь а҃ 
І҆рмо́съ: Нетре́нꙋ, неѡбы́чнꙋ, немо́креннѡ  морскꙋ́ю ше́ствовавъ стезю̀, и҆збра́нный вопїѧ́ше і҆и҃ль:  гдⷭ҇еви пои́мъ, ꙗ҆́кѡ просла́висѧ. 
Оу҆́глїе бг҃оно́сное, заре́ю разже́гшеесѧ твоегѡ̀  сꙋщества̀, безплѡ́тныѧ ꙗ҆ви́лъ є҆сѝ ли́ки, тебѐ  хрⷭ҇тѐ сла́вѧщыѧ, ꙗ҆́кѡ всеси́льна. 
Си́лꙋ нетлѣ́нїѧ, и҆ сла́вꙋ стѧжа́вше безсме́ртїѧ  дарова́ннꙋю а҆́гг҃ли хрⷭ҇тѐ, є҆́же къ тебѣ̀  приближе́нїемъ просвѣща́ютсѧ. 
Ꙗ҆ви́шасѧ свѣтоно́сцы, и҆̀же невеще́ственнꙋю  показꙋ́юще, и҆ по є҆стествꙋ̀ ѡ҆бразмѝ а҆́гг҃ли хрⷭ҇тѐ,  чꙋ́вственнѣ воѡбразꙋ́ющїи чистотꙋ̀. 
Бг҃оро́диченъ: Чи́ни а҆́гг҃льстїи ржⷭ҇твꙋ̀ твоемꙋ̀  дв҃о, є҆́же па́че є҆стества̀, слꙋ́жатъ ра́дꙋющесѧ  чⷭ҇таѧ: си́хъ бо родила̀ є҆сѝ бг҃а и҆ гдⷭ҇а. 
Пѣ́снь г҃ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
И҆́же во чре́во хрⷭ҇тѐ вше́дый нетлѣ́нное,  и҆стлѣ́вшꙋю страстьмѝ дꙋ́шꙋ мою̀ покаѧ́нїемъ ѡ҆бновѝ,  и҆ свѣ́та присносꙋ́щнагѡ ꙗ҆вѝ и҆спо́лненꙋ. (с. 235) 
Послꙋ́шахъ врага̀ прогнѣ́вающагѡ, и҆ всѧ́къ  грѣ́хъ соверши́хъ, и҆ безꙋ́мнѡ прогнѣ́вахъ тебѐ  чл҃вѣколю́бче, є҆ди́наго долготерпѣли́ваго. 
Мч҃нченъ: Крⷭ҇то́мъ ѡ҆гражде́ни непобѣди́мїи  ѻ҆рꙋ́жницы, и҆ мч҃нцы сп҃сѡвы, ꙗ҆́коже стѣ́ны  разори́ша ѡ҆ бз҃ѣ до́блественнѡ, лє́стнаѧ  оу҆твержє́нїѧ. 
Мч҃нченъ: Си́лою бж҃е́ственною, немощно́е ва́ше  оу҆крѣ́пльше, до́блїи стрⷭ҇тоте́рпцы, крѣ́пость борца̀  всеконе́чнѣй па́гꙋбѣ преда́сте. 
Бг҃оро́диченъ: Мр҃і́е, злата́ѧ кади́льнице,  страсте́й мои́хъ воню̀ ѿженѝ, и҆ оу҆тверди́ мѧ  коле́блемаго прило́гми льсти́вагѡ борца̀. 
И҆́нъ 
І҆рмо́съ: Лꙋ́къ сокрꙋши́сѧ си́льныхъ держа́вою  твое́ю хрⷭ҇тѐ, и҆ си́лою немощствꙋ́ющїи препоѧ́сашасѧ. 
И҆́же є҆стество́мъ безсме́ртенъ бг҃ъ, премꙋ́дрѣ  содѣва́ѧ бл҃года́тїю, вѡ́инства безсмє́ртнаѧ  ꙗ҆влѧ́етъ. 
Ны́нѣ предстоѧ́ще жела́нїемъ кра́йнимъ хрⷭ҇тꙋ̀  сп҃сти́сѧ всѣ̑мъ на́мъ, а҆́гг҃ли моли́тесѧ. 
Бг҃оро́диченъ: Нача́ло подлѣ́тно прїе́мъ  и҆звѣ́стнѡ и҆з̾ тебѐ, и҆́же лѣ́тъ содѣ́тель мт҃и  приснодв҃о. 
Пѣ́снь д҃ 
І҆рмо́съ: Пою́ тѧ, слꙋ́хомъ бо гдⷭ҇и оу҆слы́шахъ,  и҆ оу҆жасо́хсѧ, до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многомлⷭ҇тиве. 
Въ ка́лъ грѣхо́вный впа́дъ, и҆ вы́шнее  бл҃гоѡбра́зїе погꙋби́хъ, гдⷭ҇и, и҆ бою́сѧ мꙋче́нїѧ.  тѣ́мже покаѧ́нїѧ красото́ю, смире́ннꙋю дꙋ́шꙋ мою̀  просвѣтѝ. 
Льсти́выми глаго́лы, льсти́вый ѿ тебе́ мѧ  оу҆кра́дъ, снѣ́дь себѣ̀ содѣ́ла: бж҃е всѣ́хъ, сегѡ̀  ѕло́бы и҆схити́ мѧ, и҆ покаѧ́нїѧ ѡ҆́бразы призови́ мѧ.  (с. 236) 
Мч҃нченъ: Предава́еми на снѣ́дь ѕвѣрє́мъ, и҆  ѻ҆гне́мъ жго́ми мч҃нцы, и҆ ѡ҆дира́еми, и҆ на оу҆́ды  раздроблѧ́еми, хрⷭ҇та̀ помо́щника и҆мꙋ́ще не  ѿверго́стесѧ: того̀ прилѣ́жнѡ моли́те, за мѧ̀  ѻ҆каѧ́ннаго. 
Мч҃нченъ: Є҆ди́ницꙋ чтꙋ́ще сꙋщество́мъ, трⷪ҇цꙋ же  ли́цы, бж҃ество̀ несозда́нно, созда́нїе ника́коже  поче́тше вы̀ хрⷭ҇тѡ́вы мч҃нцы позна́стесѧ: сегѡ̀ ра́ди  мꙋ̑ки всѧ̑кїѧ претерпѣ́сте. 
Бг҃оро́диченъ: Воплоща́етсѧ и҆з̾ чⷭ҇тыхъ крове́й  твои́хъ, и҆ человѣ́кѡмъ соединѧ́етсѧ во́лею гдⷭ҇ь  пречⷭ҇таѧ, и҆ прїе́млетъ ка́ющыѧсѧ, и҆̀же дре́вле  погрꙋжє́нныѧ грѣхмѝ, твои́ми мольба́ми чⷭ҇таѧ при́снѡ  прекланѧ́емь. 
И҆́нъ 
І҆рмо́съ: Оу҆слы́шахъ гдⷭ҇и, сла́вное твоѐ  смотре́нїе, и҆ просла́вихъ чл҃вѣколю́бче непостижи́мꙋю  твою̀ си́лꙋ. 
Мл҃твенники привождꙋ́ ти безплѡ́тныѧ: и҆̀хже  ще́дре прїи́мъ ꙗ҆́кѡ бл҃гоꙋтро́бенъ, ѿ грѣхѡ́въ мѧ̀  и҆зба́ви. 
Оу҆мꙋ̀ приближа́ющесѧ всевино́вномꙋ, оу҆́мове  бж҃е́ственнїи ѡ҆чища́еми, просвѣща́ютсѧ превы́шними  ра́зꙋмы. 
Бж҃е́ствєннаѧ оу҆крашє́нїѧ нбⷭ҇нагѡ  чинонача́лїѧ, бж҃е́ственнымъ дх҃омъ оу҆краша́еми,  сохранѧ́еми сꙋ́ть непрело́жнѣ. 
Бг҃оро́диченъ: Разꙋмѣ́въ тѧ̀ и҆здале́ча дв҃о,  бг҃а носѧ́щꙋю воплоще́нна на рꙋкꙋ̀ твоє́ю, и҆са́їа  предвозвѣстѝ. 
Пѣ́снь є҃ 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
И҆́же просвѣти́вый ѻ҆́чи слѣпа́гѡ,  ѡ҆слѣпле́ннꙋю дꙋ́шꙋ мою̀ просвѣтѝ, и҆ бдѣ́ти сїю̀  оу҆крѣпѝ въ дѣѧ̑нїѧ блага̑ѧ, со́нъ же лѣ́ностный до  конца̀ возненави́дѣти. 
И҆сцѣлѝ є҆ди́не сп҃се, оу҆ѧ́звленнꙋю мою̀  дꙋ́шꙋ вои́стиннꙋ, ꙗ҆́звою лю́тою грѣха̀ дре́вле въ  разбо́йники впа́дшемꙋ ꙗ҆́звы и҆сцѣли́вый. (с. 237) 
Мч҃нченъ: Собо́ръ честны́хъ страда́лєцъ, собо́ръ  беззако́нныхъ гони́телей посрамѝ многови̑дныѧ бѡлѣ́зни  претерпѣ̀: и҆ ны́нѣ со сщ҃е́нными собо́ры а҆́гг҃льскими  при́снѡ ра́дꙋетсѧ. 
Мч҃нченъ: Ѕвѣ́зды многосвѣ̑тлыѧ, зари̑  терпѣ́нїѧ и҆спꙋща́юще, и҆ вѣ́рныхъ дꙋ́шы дх҃омъ  бж҃е́ственнымъ просвѣща́юще, пресвѣ́тлїи ꙗ҆ви́шасѧ  мч҃нцы. 
Бг҃оро́диченъ: Но́во ꙗ҆́кѡ младѧ̀ на́мъ  предвѣ́чнаго сн҃а родила̀ є҆сѝ, во двою̀ хотѣ̑нїю и҆  дѣѧ̑нїю сꙋ́ща сꙋгꙋ́ба, ꙗ҆́кѡ человѣ́ка вкꙋ́пѣ же и҆  бг҃а, всепѣ́таѧ. 
И҆́нъ 
І҆рмо́съ: Оу҆́гль и҆са́їи проѧвле́йсѧ, со́лнце  и҆з̾ дв҃ственныѧ оу҆тро́бы возсїѧ̀, во тьмѣ̀  заблꙋ́ждшымъ, бг҃оразꙋ́мїѧ просвѣще́нїе да́рꙋѧ. 
Бж҃е́ственнагѡ бг҃онача́лїѧ бли́зъ сїѧ́юще,  херꙋві́ми и҆ серафі́ми, свѣ́тлостїю, со престо́лы  превзѧ́тыми, бг҃оподо́бнѡ прѡ́чаѧ просвѣща́ютъ.  [Два́жды.] 
Ꙗ҆́кѡ всегѡ̀ свѣтоли́тїѧ пода́телю, зерца̑ла  свѣтови̑днаѧ сло́ве бж҃їй, приве́лъ є҆сѝ твою̀ зарю̀  съ весе́лїемъ и҆ ра́зꙋмомъ неꙋкло́ннымъ прїє́млющаѧ. 
Бг҃оро́диченъ: Ра́дость тебѣ̀, и҆́же пра́ѻтцємъ  сѣ́тованїе разрѣша́ющꙋю, гаврїи́лъ сщ҃е́нный  а҆рха́гг҃лъ, съ нб҃сѐ слетѣ́въ бл҃говѣствова́ше чⷭ҇таѧ  бг҃оневѣ́сто. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Низпадо́хсѧ ѕло́бою ѕмїи́ною, и҆ на ѻ҆дрѣ̀  ѿча́ѧнїѧ лежꙋ̀: и҆́же разсла́блєнныѧ глаго́ломъ  воздви́гнꙋвый хрⷭ҇тѐ, и҆ менѐ воздви́гни. 
Вѣ́ема вѣ́тры ѕмїи́ными, и҆ потоплѧ́ема всегда̀  волна́ми грѣхо́вными, сп҃си́ мѧ, ꙗ҆́коже петра̀,  чл҃вѣколю́бче гдⷭ҇и. (с. 238) 
Мч҃нченъ: Преминꙋ́вше предѣ́лы є҆стества̀,  ꙗ҆̀же па́че є҆стества̀ мꙋ̑ки претерпѣ́сте: сегѡ̀ ра́ди  па́че оу҆ма̀ бл҃ги́хъ сподо́бистесѧ, мч҃нцы. 
Мч҃нченъ: Ꙗ҆́кѡ до́брїи, ꙗ҆́кѡ кра́снїи, ꙗ҆́кѡ  честні́и, добротво́рномꙋ и҆ кра́сномꙋ сочета́стесѧ, ѡ҆  на́съ всегда̀ молѧ́щесѧ, пресла́внїи мч҃нцы. 
Бг҃оро́диченъ: Ѿ всѣ́хъ родѡ́въ творе́цъ  и҆збра̀ тебѐ всенепоро́чнаѧ, добро́тꙋ і҆а́кѡвлю, ю҆́же  возлюбѝ, и҆ и҆з̾ тебѐ возсїѧ́въ ꙗ҆ви́сѧ. 
И҆́нъ 
І҆рмо́съ: Гла́съ глагѡ́лъ моле́бныхъ ѿ  болѣ́зненныѧ влⷣко, дꙋшѝ оу҆слы́шавъ, ѿ лю́тыхъ мѧ̀  и҆зба́ви: є҆ди́нъ бо є҆сѝ на́шегѡ сп҃се́нїѧ вино́венъ. 
Бж҃е́ствєннаѧ мѣста̀ сла́вы твоеѧ̀, нача́льнагѡ  свѣ́та влⷣко хрⷭ҇тѐ, свѣтоблиста́нными разже́гшесѧ  сїѧ́ньми, заре́ю свѣтови́днѣ вѣ́чнѡ пребыва́ютъ.  [Два́жды.] 
Си́лою бж҃е́ственною оу҆крѣплѧ́еми, серафі́ми  зовꙋ́ще гла́сы немо́лчными, пѣ́нїе трист҃о́е, почита́ти  возво́дѧтъ на́съ є҆стество̀ трїѷпоста́сное. 
Бг҃оро́диченъ: Клѧ́тсѧ, ꙗ҆́коже речѐ гдⷭ҇ь,  и҆́стиною дре́вле дв҃дꙋ, и҆з̾ чре́ва твоегѡ̀ проше́дъ  и҆спо́лни: родила́ бо є҆сѝ ѻ҆трокови́це, нб҃омъ и҆  земле́ю ца́рствꙋющаго. 
Пѣ́снь з҃ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Оу҆́мнымъ развраще́нїемъ и҆ бѣсо́вскими прило́ги  всѧ́кагѡ стꙋда̀ и҆спо́лнихсѧ, дале́че бы́хъ за́повѣдей  твои́хъ, ꙗ҆́коже блꙋ́дный. ны́нѣ же ѡ҆браща́ѧсѧ зовꙋ̀:  согрѣши́хъ ꙗ҆́коже ѻ҆́нъ, не возгнꙋша́йсѧ менѐ  і҆и҃се, воплоще́йсѧ менѐ ра́ди. 
Бж҃е всѧ́ческихъ, нїнеѵі́тѧны запреще́нїѧ  ражда́ющагѡ сме́рть, пока́ѧвшыѧсѧ дре́вле сп҃слъ є҆сѝ:  та́кожде є҆ди́не чл҃вѣколю́бче, премно́гимъ блꙋдо́мъ  ѡ҆скверне́нное се́рдце моѐ, ны́нѣ ѡ҆браща́ющеесѧ,  лю́тыхъ и҆зба́ви мꙋ́къ. 
Мч҃нченъ: Оу҆ѧзви́сѧ лю́тѣ, оу҆ѧзви́ти  восхотѣ́вый ва́съ ѕлодѣ́й, бг҃обл҃же́ннїи бж҃е́ственнїи  мч҃нцы, и҆ неисцѣ́ленъ (с. 239) пребы́сть, всѣ̑мъ же  вѣ̑рнымъ и҆сцѣле́нїе ꙗ҆́звы ва́шѧ ꙗ҆ви́шасѧ,  оу҆ѧ́звлєнымъ прило́гомъ ве́тхагѡ запина́телѧ. 
Мч҃нченъ: Ни ѕвѣре́й лю́тыхъ, ни мꙋчи́телей  преще́нїѧ, ни ѻ҆гнѧ̀, ни ра̑нъ, ни меча̀ сѣкꙋ́щагѡ, ни  разжже́нныхъ оу҆боѧ́стесѧ сосꙋ́дъ, но ꙗ҆́коже въ  чꙋжди́хъ тѣлесѣ́хъ всѧ̑ претерпѣ́сте великомч҃нцы:  сегѡ̀ ра́ди вѣнча́ни бы́сте. 
Бг҃оро́диченъ: Невеще́ственнагѡ свѣ́та жили́ще  чре́во твоѐ бы́сть, пречⷭ҇таѧ бг҃оневѣ́сто  ѻ҆трокови́це, свѣ́тлостьми бж҃е́ственнагѡ ра́зꙋма  безбо́жїе ѿгна́вшагѡ, є҆го́же пою́ще зове́мъ:  бл҃гослове́нъ бг҃ъ ѻ҆тє́цъ на́шихъ. 
И҆́нъ 
І҆рмо́съ: Вѣті́и ꙗ҆ви́шасѧ ѻ҆́троцы,  любомꙋ́дрѣйшїи дре́вле, ѿ бг҃опрїѧ́тныѧ бо дꙋшѝ,  бг҃осло́вѧще оу҆стна́ми поѧ́хꙋ: пребж҃е́ственный  ѻ҆тцє́въ и҆ на́шъ бж҃е бл҃гослове́нъ є҆сѝ. 
Ѻ҆́крестъ прⷭ҇то́ла неизрече́нныѧ твоеѧ̀ сла́вы,  ликꙋ́юще при́снѡ нбⷭ҇нїи оу҆́мове, немо́лчными  оу҆стна́ми воспѣва́ютъ: пребж҃е́ственный ѻ҆тцє́въ и҆  на́шъ бж҃е бл҃гослове́нъ є҆сѝ. [Два́жды.] 
Є҆гда̀ ви́дѣша тѧ̀ а҆́гг҃льстїи чи́ни на нб҃са̀  съ пло́тїю возноси́ма, врата̀ нбⷭ҇наѧ ѿверзо́ша тѝ,  пою́ще: пребж҃е́ственный ѻ҆тцє́въ и҆ на́шъ бж҃е  бл҃гослове́нъ є҆сѝ. 
Бг҃оро́диченъ: Зако́на тѧ̀ нача́токъ и҆  прⷪ҇ро́кѡвъ ѻ҆трокови́це гаврїи́лъ показꙋ́ѧ вопїѧ́ше:  сѐ ты̀ ражда́еши є҆ди́на всепѣ́таѧ, пребж҃е́ственнаго  ѻ҆тцє́мъ и҆ на́мъ бг҃а бл҃гослове́ннаго. 
Пѣ́снь и҃ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Подпадо́хъ лꙋка́вомꙋ, и҆ козньмѝ є҆гѡ̀  порабоще́нъ бы́хъ, и҆ зрѧ́ мѧ льсти́вый въ небреже́нїи  мно́зѣ, хва́литсѧ: сегѡ̀ мѧ̀ и҆схитѝ, и҆́же  заблꙋ́ждшымъ ѡ҆браще́нїе ще́дре. (с. 240) 
Разрѣши́ мѧ нерѣши́мыми оу҆́зами страсте́й  содержи́ма тѣле́сными, и҆́же нерѣши̑мыѧ разрѣши́вый  ѿ вѣ́чныхъ оу҆́зъ, и҆ тещѝ къ стезѧ́мъ напра́ви  сп҃си́тєльнымъ хрⷭ҇тѐ сп҃се мі́ра. 
Мч҃нченъ: И҆́же страстє́мъ содѣ́телїе, на мнѣ̀  смире́ннѣмъ всю̀ ѕло́бꙋ созида́ша вои́стиннꙋ: но и҆́же  стрⷭ҇тє́мъ хрⷭ҇тѡ́вымъ ꙗ҆́кѡ вои́стиннꙋ подѡ́бницы  бл҃же́ннїи мч҃нцы, сегѡ̀ и҆зба́вити мѧ̀ врежде́нїѧ. 
Мч҃нченъ: Колѣ̑на не прекло́нше и҆стꙋка̑ннымъ, въ  пе́щь ра̑нъ ꙗ҆́коже ѻ҆́троцы вве́ржени бы́сте дре́вле,  и҆ росо́ю бж҃е́ственною ꙗ҆́вльшесѧ неѡпа́льни пребы́сте,  прехва́льнїи мч҃нцы, пою́ще хрⷭ҇та̀ во вѣ́ки. 
Бг҃оро́диченъ: И҆знемо́гшꙋю мно́гими прило́гми  лꙋка́вагѡ, ѻ҆каѧ́ннꙋю мою̀ дꙋ́шꙋ, бг҃ороди́тельнице,  цѣле́бными твои́ми мольба́ми дв҃о, здра́вꙋ содѣ́лай, да  тѧ̀ сла́влю во всѧ̑ вѣ́ки. 
И҆́нъ 
І҆рмо́съ: Ѡ҆ подо́бїи зла́тѣ небре́гше  требл҃же́ннїи ю҆́нѡши, неизмѣ́нный и҆ живы́й бж҃їй  ѡ҆́бразъ ви́дѣвше, средѝ ѻ҆гнѧ̀ воспѣва́хꙋ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Подѡ́бїѧ твоеѧ̀ бл҃гости соста́вилъ є҆сѝ  а҆́гг҃лы, за́пѡвѣди твоѧ̑ крѣ́постїю соверша́ющыѧ  сло́ве, и҆ споспѣшествꙋ́ющыѧ всѣ̑мъ вѣ̑рнымъ зва́ти:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Бж҃е́ственными добродѣ́тельми нбⷭ҇ное  оу҆краси́лъ є҆сѝ житїѐ, ст҃ы́хъ а҆́гг҃лъ  сщ҃еннонача́лїе, просвѣща́ѧ си́хъ тебѣ̀ хрⷭ҇тѐ  вопїю́щихъ: ѡ҆сꙋществова́ннаѧ да пое́тъ гдⷭ҇а всѧ̀  тва́рь, и҆ превозно́ситъ во всѧ̑ вѣ́ки. 
Ра́дꙋющесѧ свѣ́тлѡ, воспои́мъ бж҃е́ственное  пѣ́нїе безпло́тныхъ неѡскꙋ́днѣ, и҆ влⷣкꙋ бг҃осло́вѧще,  пѣ́снь съ ни́ми возопїи́мъ: ѡ҆сꙋществова́ннаѧ да пое́тъ  гдⷭ҇а всѧ̀ тва́рь, и҆ превозно́ситъ во всѧ̑ вѣ́ки. 
Бг҃оро́диченъ: Пра́вость, ꙗ҆́же мꙋ́дрѣ всѧ̑  пра̑вѧщаѧ, возлюбѝ досто́йнѡ тѧ̀ пренепоро́чнꙋю и҆  пречⷭ҇тꙋю дв҃ꙋ (с. 241) несказа́ннѡ прест҃а́ѧ бцⷣе въ  тѧ̀ все́льшаѧсѧ, ю҆́же славосло́вимъ, да пое́тъ гдⷭ҇а  всѧ̀ тва́рь, и҆ превозно́ситъ во всѧ̑ вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Сѐ вре́мѧ дѣ́ланїѧ, что̀ спи́ши без̾ оу҆ма̀  дꙋшѐ, во оу҆ны́нїи глꙋбо́цѣ; воста́ни, слеза́ми  просвѣтѝ свѣщꙋ̀ твою̀. потщи́сѧ, приближа́етсѧ жени́хъ  дꙋша́мъ: не оу҆коснѝ, да не ѡ҆ста́нешисѧ бж҃е́ственныхъ  двере́й внѣꙋ́дꙋ. 
Ѽ ко́ль стра́шное твоѐ сꙋди́ще, ꙗ҆влѧ́ющее  всѧ́ко дѣѧ́нїе на́го пред̾ а҆́гг҃лы и҆ человѣ́ки! ѽ  ко́ль лю́тое и҆зрече́нїе, є҆́же согрѣ́шшымъ хо́щеши  да́ти! ѿ негѡ́же и҆зба́ви мѧ̀ хрⷭ҇тѐ пре́жде конца̀,  подаѧ́ ми ѡ҆браще́нїѧ сле́зы. 
Мч҃нченъ: Зна́менавшесѧ бж҃е́ственною а҆́гнца и҆  па́стырѧ кро́вїю, сла́внїи бж҃е́ственнїи страда́льцы,  закала́еми ра́довахꙋсѧ, ꙗ҆́коже неѕло́бивїи а҆́гнцы, и҆  ны́нѣ всю̀ перворо́дныхъ цр҃ковь ст҃ꙋ́ю, вои́стиннꙋ на  нб҃сѣ́хъ просвѣща́ютъ. 
Мч҃нченъ: Со́лнечныхъ сїѧ́нїй, ꙗ҆́кѡ  свѣти́льницы ꙗ҆́вльшесѧ, лꙋча́ми страда́нїй ва́шихъ  всѧ́кꙋ дꙋ́шꙋ ѡ҆зарѧ́ете, и҆ всѧ́кꙋ тьмꙋ̀ пре́лести  ѿгонѧ́ете до́блїи страда́льцы: сегѡ̀ ра́ди досто́йнѡ  вѣ́рою бл҃жи́ми є҆стѐ. 
Бг҃оро́диченъ: Пощади́ мѧ гдⷭ҇и, пощадѝ, є҆гда̀  хо́щеши сꙋди́ти, и҆ не ѡ҆сꙋдѝ менѐ во ѻ҆́гнь, ни  ꙗ҆́ростїю твое́ю ѡ҆бличѝ менѐ: мо́литъ тѧ̀ дв҃а,  ꙗ҆́же тебѐ хрⷭ҇тѐ, ро́ждшаѧ, и҆ а҆́гг҃лъ мно́жество,  и҆ мч҃никъ сосло́вїе. 
И҆́нъ 
І҆рмо́съ: Ве́сь є҆сѝ жела́нїе, ве́сь сла́дость,  сло́ве бж҃їй, дв҃ы сн҃е, бж҃е богѡ́въ гдⷭ҇и, ст҃ы́хъ  прест҃ы́й. тѣ́мъ тѧ̀ всѝ съ ро́ждшею велича́емъ. (с.  242) 
Бѣлоѡбразꙋ́юще ꙗ҆ви́шасѧ а҆́гг҃ли  свѣтоѡбра́знѡ, бж҃е́ствєннымъ оу҆ч҃нкѡ́мъ твои̑мъ  повѣ́дающе твоѐ второ́е прише́ствїе хрⷭ҇тѐ: съ ни́миже  тѧ̀ всѝ бг҃осло́вѧще велича́емъ.[Два́жды.] 
Ꙗ҆́кѡ бл҃годѣ́тель всѧ́кагѡ є҆стества̀  слове́снагѡ, твори́ши пе́рвѣй сѝ зарѝ вторꙋ́ю  свѣ́тлостъ, кра́йнїѧ ра́ди бл҃гости: тѣ́мже тѧ̀ всѝ  бл҃годарѧ́ще велича́емъ. 
Бг҃оро́диченъ: Разꙋмѣ́въ твоѐ пречⷭ҇таѧ,  свѣтоѡбра́зное двⷭ҇тво, и҆ оу҆ди́вльсѧ, ра́дость тебѣ̀  принесѐ бж҃е́ственный а҆рхїстрати́гъ: тѣ́мже тѧ̀ всѝ  ꙗ҆́кѡ бцⷣꙋ велича́емъ. 
Та́же, Досто́йнѡ є҆́сть: И҆ покло́нъ, и҆  є҆ктенїа̀ и҆ свѣти́ленъ, и҆ про́чее ѻ҆бы́чно. 
На стїхо́внѣ стїхи̑ры оу҆мили́тельны, гла́съ в҃: 
Содѣ́ѧнныхъ мно́ю лю́тыхъ помышлѧ́ѧ безмѣ̑стнаѧ,  къ твои̑мъ прибѣга́ю щедро́тамъ, мытарѧ̀ подража́ѧ, и҆  блꙋдни́цꙋ слези́вшꙋю и҆ блꙋ́днаго сы́на: тѣ́мже и҆  припа́даю тѝ млⷭ҇тиве, пре́жде да́же не ѡ҆сꙋ́диши мѧ̀,  пощади́ мѧ бж҃е, и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ и҆ возвесели́хомсѧ: во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Беззакѡ́нїѧ моѧ̑ пре́зри гдⷭ҇и, ѿ дв҃ы  рожде́йсѧ, и҆ се́рдце моѐ ѡ҆чи́сти, хра́мъ сїѐ творѧ̀  ст҃о́мꙋ твоемꙋ̀ дх҃ꙋ. не ѿри́ни менѐ ѿ твоегѡ̀  лица̀, безмѣ́рнꙋю и҆мѣ́ѧй ве́лїю млⷭ҇ть. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
По хрⷭ҇тѣ̀ пострада́вше да́же до сме́рти, ѽ  стрⷭ҇тоте́рпцы мч҃нцы, дꙋ́шы бо и҆́мате на нб҃сѣ́хъ въ  рꙋцѣ̀ бж҃їей, и҆ по мі́рꙋ всемꙋ̀ почита́еми сꙋ́ть ва́шѧ  мѡ́щи. сщ҃е́нницы покланѧ́ютсѧ и҆ лю́дїе всѝ,  ра́дꙋющесѧ, согла́снѡ вопїе́мъ: со́нъ че́стенъ пред̾  гдⷭ҇емъ сме́рть преподо́бныхъ є҆гѡ̀. 
Сла́ва, и҆ ны́нѣ, бг҃оро́диченъ: На тѧ̀  оу҆пова́нїе бцⷣе возложи́хомъ, ча́ѧнїѧ да не  ѿпаде́мъ, сп҃сѝ на́съ ѿ бѣ́дъ, (с. 243) помо́щнице  недоꙋмѣ́ємымъ, и҆ сопроти́вныхъ совѣ́ты разорѝ: ты́  бо є҆сѝ на́ше сп҃се́нїе, бл҃гослове́ннаѧ. 
Та́же, Бл҃го є҆́сть и҆сповѣ́датисѧ гдⷭ҇еви: И҆  трист҃о́е. По Ѻ҆́ч҃е на́шъ: тропа́рь и҆ є҆ктенїа̀.  Та́же ча́съ а҃-й, ѱалмы̀ ѻ҆бы̑чныѧ, и҆ ѿпꙋ́стъ. 
Въ понедѣ́льникъ бл҃жє́нны, гла́съ в҃: 
Гла́съ тѝ прино́симъ разбо́йничь, и҆ мо́лимсѧ:  помѧнѝ на́съ сп҃се во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Сп҃си́ мѧ гдⷭ҇и бж҃е, и҆ ѻ҆́бщника сотворѝ  ча́сти ѿ дꙋшѝ возлю́бльшымъ тѧ̀. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Всѧ̑ нбⷭ҇наѧ вѡ́инства со стра́хомъ слꙋ́жатъ тѝ  ꙗ҆́кѡ бг҃ꙋ: и҆́хже мл҃твами сп҃сѝ на́съ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Ѻ҆рꙋ́жїемъ вѣ́ры страда́льцы, побѣди́сте полкѝ  вра̑жїѧ, и҆ принесе́ни бы́сте къ бг҃ꙋ. 
Сла́ва: Почита́ютъ чи́ни оу҆́мнїи, съ  человѣ́ческимъ ро́домъ, трⷪ҇цꙋ про́стꙋ, є҆ди́нагѡ же  сꙋщества̀ бж҃ество̀. 
И҆ ны́нѣ: Пречⷭ҇таѧ влⷣчце, ꙗ҆́же бг҃а без̾  сѣ́мене ро́ждшаѧ, того̀ молѝ сп҃сти́сѧ на́мъ. 


(с. 243) 
Въ понедѣ́льникъ ве́чера, 
на Гдⷭ҇и воззва́хъ, стїхи̑ры гла́съ в҃: 
Подо́бенъ: Є҆гда̀ ѿ дре́ва: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Є҆ди́не безгрѣ́шне хрⷭ҇тѐ, є҆ди́не  неѕло́бивый, є҆ди́не и҆сто́чниче бл҃гости, ви́ждь моѐ  стѣсне́нїе, ви́ждь ско́рбь мою̀: (с. 244) и҆ ꙗ҆́звы  стрꙋ̑пъ мои́хъ ѡ҆чи́сти всѧ̑ и҆ млⷭ҇тїю твое́ю сп҃сѝ  раба̀ твоего̀: ꙗ҆́кѡ да лѣ́ности ѻ҆́блаки дале́че  ѿгна́въ, сла́влю тѧ̀ пребл҃га́го сп҃са моего̀. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
При́зри, ѽ дꙋшѐ моѧ̀ смире́ннаѧ! ви́ждь твоѧ̑  дѣла̀, ка̑ѧ сꙋ́ть всесквє́рнаѧ: ви́ждь твою̀ наготꙋ̀,  ѽле и҆ є҆ди́нство! и҆́бо и҆́маши разлꙋчи́тисѧ ѿ бг҃а  и҆ а҆́гг҃лѡвъ, и҆ къ безконе́чномꙋ вмета́тисѧ мꙋче́нїю.  воспрѧнѝ, воста́ни, потщи́сѧ, возопі́й: согрѣши́хъ  сп҃се, да́ждь мѝ проще́нїе, и҆ сп҃си́ мѧ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Тѣ́ло ѡ҆скверни́хъ лю́тѣ, растли́хъ дꙋ́шꙋ и҆  се́рдце помышле́ньми скве́рными: всѧ̑ чꙋ̑вства моѧ̑  оу҆ѧзви́хъ, ѻ҆́чи ѡ҆скверни́хъ, ѡ҆калѧ́хъ оу҆шеса̀  словесы̀, ѧ҆зы́къ ѡ҆скверни́хъ, и҆ всѧ̑ и҆мѣ́ю стꙋ̑дна.  тѣ́мже тѝ припа́даѧй зовꙋ̀, влⷣко хрⷭ҇тѐ: согрѣши́хъ  тѝ, согрѣши́хъ, простѝ, и҆ сп҃си́ мѧ. 
И҆́ны стїхи̑ры предте́чи, гла́съ в҃: 
Подо́бенъ: Є҆гда̀ ѿ дре́ва: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѡ҆ всѣ́хъ  беззако́нїй є҆гѡ̀. 
Потщи́сѧ, и҆зми́ мѧ ѡ҆ и҆скꙋше́нїй сла́вный  гдⷭ҇ень предте́че, молю́сѧ тѝ: всꙋ́е бо подвиго́шасѧ на  мѧ̀ борю́щїи мѧ̀ го́рцыи де́мѡни, и҆́щꙋще восхи́тити  дꙋ́шꙋ раба̀ твоегѡ̀, ꙗ҆́коже пти́цꙋ бѣ́днꙋю. не  ѡ҆ста́ви мѧ̀ до конца̀: да разꙋмѣ́ютъ же па́че  всебл҃же́нне, ꙗ҆́кѡ ты̀ моѐ є҆сѝ прибѣ́жище. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Непло́ды всест҃ы́й ѻ҆́трасль, прозѧбе́нїе  кра́сное пꙋсты́нное, ла́стовица кра́снаѧ, славі́й  бл҃гогла́сный, голꙋби́це злата́ѧ, непло́дствꙋющꙋю всегда̀  ѻ҆каѧ́ннꙋю дꙋ́шꙋ мою̀ бл҃гопло́днꙋ покажѝ бл҃ги́хъ  дѣ́лъ, ꙗ҆́кѡ да прозѧба́ющи (с. 245) кла́съ  стори́чествꙋющїй бл҃же́нне, бж҃е́ственнꙋю прино́ситъ тѝ  похвалꙋ̀. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
И҆зба́ви вѣ́чнагѡ мѧ̀ ѻ҆гнѧ̀, тьмы̀ несвѣ́тлыѧ  и҆ нꙋ́жды и҆ всѧ́кїѧ ско́рби, и҆ всѧ́кагѡ ѕлострада́нїѧ,  всѧ́кагѡ стѣсне́нїѧ, молю́ тѧ прⷣте́че, и҆ покажѝ  ча́сти сп҃са́емыхъ самоѡсꙋжде́ннаго сꙋ́ща прегрѣше́ньми  бл҃же́нне, мл҃твами твои́ми, и҆дѣ́же ст҃ы́хъ ликова̑нїѧ  и҆ ра́дость є҆́сть несказа́ннаѧ. 
Сла́ва, и҆ ны́нѣ, бг҃оро́диченъ: Скѡ́рби, лю́тыхъ  наведє́нїѧ, стра̑сти же разли̑чныѧ ѡ҆бꙋрева́ютъ  смире́ннꙋю мою̀ дꙋ́шꙋ ѻ҆трокови́це неискꙋсобра́чнаѧ,  мт҃и хрⷭ҇та̀ бг҃а, прави́тельница мѝ ꙗ҆ви́сѧ въ мо́ри  жите́йстѣмъ, и҆ належа́щꙋю оу҆кротѝ бꙋ́рю къ  приста́нищємъ ти́химъ покаѧ́нїѧ и҆ прохлажде́нїѧ  наставлѧ́ющи, къ бж҃е́ственномꙋ покро́вꙋ твоемꙋ̀  притека́юща. 
Прокі́менъ днѐ, и҆ Сподо́би гдⷭ҇и въ ве́черъ  се́й: 
На стїхо́внѣ стїхи̑ры оу҆мили́тельны, гла́съ в҃: 
Согрѣши́хъ тѝ хрⷭ҇тѐ сп҃се, ꙗ҆́кѡ блꙋ́дный  сы́нъ: прїими́ мѧ ѻ҆́ч҃е ка́ющасѧ, и҆ поми́лꙋй мѧ̀ бж҃е. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Вопїю́ ти хрⷭ҇тѐ сп҃се мытаре́вымъ гла́сомъ:  ѡ҆чи́сти мѧ̀ ꙗ҆́коже ѻ҆́наго, и҆ поми́лꙋй мѧ̀ бж҃е. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Ст҃ы̑мъ мч҃нкѡмъ молѧ́щымсѧ ѡ҆ на́съ, и҆  хрⷭ҇та̀ пою́щымъ, всѧ́ка пре́лесть преста̀, и҆  человѣ́ческїй ро́дъ вѣ́рою сп҃са́етсѧ. (с. 246) 
Сла́ва, и҆ ны́нѣ, бг҃оро́диченъ: Всѐ  оу҆пова́нїе моѐ на тѧ̀ возлага́ю, мт҃и бж҃їѧ, сохрани́  мѧ под̾ кро́вомъ твои́мъ. 
Та́же: Ны́нѣ ѿпꙋща́еши: И҆ трист҃о́е. По  Ѻ҆́ч҃е на́шъ: тропа́рь ст҃о́мꙋ. Сла́ва, и҆ ны́нѣ,  бг҃оро́диченъ, во гла́съ тропарѧ̀. И҆ є҆ктенїа̀. И҆  ѿпꙋ́стъ. 
Въ понедѣ́льникъ на повече́рїи,, 
канѡ́нъ прест҃ѣ́й бцⷣѣ. Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Похвале́нїѧ тѝ присноцвѣтꙋ́щїй вѣне́цъ,  є҆го́же прозѧбѐ дх҃омъ цр҃ковь чⷭ҇таѧ, прино́ситъ  пѣ́сненнѡ тебѣ̀ со а҆рха́гг҃ломъ гаврїи́ломъ  бг҃оневѣ́стнѣй, ра́дꙋѧсѧ пою́щи, и҆ тѧ̀ че́стнѡ  вѣнча́ющи. 
Воздѣ́лавши живоно́сный вїногра́дъ, мт҃и бж҃їѧ  препѣ́таѧ хрⷭ҇та̀ бг҃а, землѐ ст҃а́ѧ ѻ҆́ч҃а ꙗ҆ви́сѧ,  па́че смы́сла бг҃обл҃года́тнаѧ, и҆ ве́сь мі́ръ напоѝ  пи́ва живоно́снагѡ чⷭ҇таѧ. 
Сла́ва: Волнꙋ́ющагѡсѧ лю́тѣ прегрѣше́нїи всегѡ̀  мі́ра, и҆ потоплѧ́емагѡ, родила̀ є҆сѝ пречⷭ҇таѧ бг҃а и҆  гдⷭ҇а всѣ́хъ на́съ, и҆ ѡ҆корми́телѧ хрⷭ҇та̀, ко  сп҃си́тельномꙋ приста́нищꙋ на́съ направлѧ́юща вѣ́рнѡ. 
И҆ ны́нѣ: Прибѣ́жище и҆ сп҃се́нїѧ гра́де, всѝ  вѣ́рнѡ мо́лимъ тѧ̀, мр҃і́е мт҃и бж҃їѧ, и҆ ми́ли дѣ́емсѧ  те́плѣ: прїимѝ мольбы̑ на́шѧ твои́хъ вѣ́рныхъ ра̑бъ,  и҆ разрѣшѝ всѧ̑ ны̀ ѿ прегрѣше́нїй ѡ҆сꙋжде́нїѧ. (с.  247) 
Пѣ́снь г҃ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Нача́ло ѿвраще́нїѧ бг҃а бы́сть къ человѣ́кѡмъ,  є҆́ѵино прельще́нїе: ст҃а́ѧ же бцⷣа приведѐ па́ки бг҃а  къ на́мъ. 
Жи́зни тѧ̀ сокро́вище препѣ́таѧ ражда́етъ  мі́рови, и҆ ра́дꙋетсѧ бл҃гоча́дїю сла́вный і҆ѡакі́мъ ѡ҆  тебѣ̀, ꙗ҆́кѡ непло́дными ѻ҆тцы̀ прише́дши наде́жда. 
Сла́ва: Ѿ а҆́нны ра́дость ро́дꙋ процвѣтѐ,  ражда́еши двою̀ цр҃ѧ̀: и҆ сра́дꙋютсѧ рождествꙋ̀ твоемꙋ̀  жєны̀, разрѣ́шшѧсѧ тобо́ю клѧ́твы. 
И҆ ны́нѣ: Кꙋпина̀ въ сїна́и проѡбража́ше твоѐ  дв҃о, пресла́вное ржⷭ҇тва̀: и҆́бо ѻ҆гне́мъ бж҃ества̀ не  ѡ҆пали́сѧ, въ ложесна́хъ прїе́мши чⷭ҇таѧ. 
Пѣ́снь д҃ 
І҆рмо́съ: Оу҆слы́шахъ гдⷭ҇и, сла́вное твоѐ  смотре́нїе, и҆ просла́вихъ чл҃вѣколю́бче, непостижи́мꙋю  твою̀ си́лꙋ. 
І҆а́кѡвъ тѧ̀ ꙗ҆́кѡ лѣ́ствицꙋ бг҃олѣ́пнѡ  прови́дѧше дв҃о, на є҆ѧ́же версѣ̀ бг҃ъ  оу҆твержда́шесѧ. 
А҆́гг҃льское сни́тїе, є҆́же къ на́мъ сло́ва  прише́ствїе тобо́ю пречⷭ҇таѧ проѧви́сѧ. 
Сла́ва: Оу҆тро́ба твоѧ̀ препѣ́таѧ, и҆ сосца̀  бл҃жє́нна дв҃о: тѣ́хъ бо ра́ди жи́знь всѝ  ѡ҆брѣто́хомъ. 
И҆ ны́нѣ: Та́йнѡ воспѣва́емъ тѧ̀ мт҃и бж҃їѧ,  гла́сы правосла́вными, и҆̀мже цр҃ковь блюдо́ма є҆́сть  мл҃твами твои́ми. 
Пѣ́снь є҃ 
І҆рмо́съ: Просвѣще́нїе во тьмѣ̀ лежа́щихъ,  сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀  оу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо ра́звѣ тебѐ бг҃а не зна́ю. (с. 247) 
Зако́на и҆ ковче́га чⷭ҇тнѣ́йшꙋ тѧ̀ воспѣва́емъ,  бцⷣе мр҃і́е: и҆́бо всѣ́хъ зижди́телѧ и҆ бг҃а, ꙗ҆́кѡ  скрижа̑ли носи́ла є҆сѝ препѣ́таѧ. 
Прⷭ҇то́лъ бж҃їѧ бж҃їѧ сло́ва, прославлѧ́емъ бцⷣе,  на не́мже ꙗ҆́кѡ чл҃вѣ́къ бг҃ъ сѣдѧ̀ ꙗ҆ви́сѧ, и҆  бы́сть херꙋві́мѡвъ превы́шши. 
Сла́ва: Разрѣши́ла є҆сѝ дв҃о, ѿ го́рькїѧ  рабо́ты ве́сь ро́дъ человѣ́чь, и҆ свобо́дою хрⷭ҇то́вою  є҆стество̀ же́нское почти́ла є҆сѝ, въ бж҃е́ственнѣмъ  твое́мъ ржⷭ҇твѣ̀. 
И҆ ны́нѣ: Родила̀ є҆сѝ сн҃а дв҃а, и҆  побѣжда́ютъ жєны̀ врага̀ ꙗ҆́вѣ: тѣ́мже и҆  притека́ютъ ѻ҆трокови́це, дв҃ство держа́ще. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Ꙗ҆́же мі́рꙋ ра́дость бцⷣе чⷭ҇таѧ, ра́дꙋйсѧ,  тебѣ̀ дв҃о зове́мъ со а҆́гг҃ломъ вѣ́рнѡ, твоеѧ̀  ра́дости сподо́би, и҆ печа́ль на́шꙋ разорѝ. 
Ра́дости неѿе́млемыѧ жили́ще тѧ̀ восхвалѧ́юще  вѣ́рнѡ мт҃и приснодв҃о, твоеѧ̀ ра́дости сподо́би, и҆  печа́ль на́шꙋ разорѝ. 
Сла́ва: Нб҃о нб҃съ вы́шшее ꙗ҆ви́ласѧ є҆сѝ  бг҃оневѣ́стнаѧ, бж҃е́ственною твое́ю сла́вою: въ тѧ̀  бг҃ъ на́шъ всели́всѧ, ꙗ҆ви́сѧ мѝ. 
И҆ ны́нѣ: Ны́нѣ є҆стество̀ же́нское  возра́довасѧ, ны́нѣ печа́ль преста̀, ра́дость  процвѣтѐ: ꙗ҆́кѡ мр҃і́а родѝ ра́дость, сп҃са хрⷭ҇та̀  бг҃а. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ в҃: Подо́бенъ: Млⷭ҇рдїѧ сꙋ́щи: 
Дꙋшѝ моеѧ̀ лѣ́ность лю́тꙋю, и҆ се́рдца моегѡ̀  пренемога́нїе, мт҃и бж҃їѧ воззрѣ́вши, и҆сцѣлѝ мл҃твами  твои́ми, и҆ сп҃се́нныхъ мѧ̀ ча́сти сподо́би, и҆збавлѧ́ющи  мѧ̀ тьмы̀ и҆ мꙋче́нїѧ, ꙗ҆́кѡ є҆ди́на оу҆пова́нїе моѐ  и҆ оу҆тѣше́нїе. (с. 249) 
Пѣ́снь з҃ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Рꙋно̀ и҆ногда̀ гедеѡ́ново, є҆́же на тѧ̀ чⷭ҇таѧ  бж҃їѧ сло́ва проѡбразѝ сни́тїе: ꙗ҆́коже бо ро́сꙋ  зача́тїе прїѧ́тъ, нетлѣ́ннаѧ дв҃о. тѣ́мже всѝ тебѣ̀  зове́мъ: бл҃гослове́нъ пло́дъ твоегѡ̀ чре́ва чⷭ҇таѧ. 
Нѡ́ва и҆ стра̑шна, и҆ вѣ̑рна и҆ чꙋ̑дна твоѧ̑  та̑инства, мр҃і́е мт҃и хрⷭ҇та̀ бг҃а на́шегѡ: ꙗ҆́кѡ  тобо́ю примири́хомсѧ всѝ бг҃ови и҆ влⷣцѣ, и҆ со  а҆́гг҃лы ны́нѣ пое́мъ: бл҃гослове́нъ пло́дъ твоегѡ̀  чре́ва чⷭ҇таѧ. 
Сла́ва: И҆́же пре́жде гедеѡ́нъ предвѣствꙋ́етъ  тебѣ̀ чⷭ҇таѧ, бж҃е́ственное ржⷭ҇тво̀ ꙗ҆́вѣ: ѻ҆крі́нъ  приноша́етъ и҆спо́лненъ воды̀ ѿ ѡ҆цыжде́нїѧ рꙋно́внагѡ:  ве́сь бо въ тѧ̀ бж҃е́ственнѡ всели́сѧ, пречⷭ҇таѧ:  бл҃гослове́нъ пло́дъ твоегѡ̀ чре́ва чⷭ҇таѧ. 
И҆ ны́нѣ: Ро́ждши бг҃а и҆ сп҃са всѧ́ческихъ  мр҃і́е, была̀ є҆сѝ ѿча́ѧнныхъ и҆справле́нїе,  грѣ́шникѡвъ ѡ҆бновле́нїе, и҆ ненаде́жныхъ наде́жда, и҆  пою́щихъ по́мощь: бл҃гослове́нъ пло́дъ твоегѡ̀ чре́ва,  чⷭ҇таѧ. 
Пѣ́снь и҃ 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень на ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
Но́въ ра́й на́мъ ꙗ҆ви́ласѧ є҆сѝ прест҃а́ѧ  бцⷣе, не сме́ртное дре́во, но живо́тное, ꙗ҆́кѡ са́дъ  без̾ сѣ́мене прорасти́вши гдⷭ҇а, и҆́мже безсме́ртною  жи́знїю пита́емсѧ всѝ. 
Воспѣва́етъ всѧ̀ хрⷭ҇то́ва цр҃ковь бцⷣе, твоѐ  ржⷭ҇тво̀, ꙗ҆́кѡ сп҃са́ютсѧ грѣ́шнїи всѝ и҆ ни́щїи,  и҆̀же любо́вїю къ тебѣ̀ прибѣга́юще: прїи́де бо  хрⷭ҇то́съ на зе́млю, человѣ́ки сп҃стѝ. (с. 250) 
Сла́ва: Свобожда́етсѧ ѡ҆сꙋжде́нїѧ пра́баба тобо́ю  бцⷣе дв҃о: и҆ сѐ ны́нѣ жєны̀ стра́ждꙋтъ по хрⷭ҇тѣ̀,  и҆ ра́дꙋетсѧ є҆стество̀ же́нское, ꙗ҆́коже первомч҃нца  вопїе́тъ ѳе́кла. 
И҆ ны́нѣ: Никто́же поги́бе чⷭ҇таѧ, и҆́же вѣ́ры  наде́ждꙋ стѧжа̀ къ тебѣ̀ правосла́внѡ, дв҃о мт҃и бж҃їѧ,  ра́звѣ то́чїю за́вистїю ѿмета́ѧйсѧ, твоемꙋ̀ не  покланѧ́тисѧ ѡ҆́бразꙋ начерта́нномꙋ. 
Пѣ́снь ѳ҃ 
І҆рмо́съ: Ꙗ҆́же пре́жде сл҃нца свѣти́льника бг҃а  возсїѧ́вшаго, пло́тски къ на́мъ прише́дшаго и҆з̾ бокꙋ̀  дв҃и́чꙋ, неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀ бцⷣе велича́емъ. 
Приклони́ ми оу҆́хо твоѐ дв҃о прест҃а́ѧ,  воспѣва́ющемꙋ вѣ́рнѡ похва́льными словесы̀ твоѐ  ржⷭ҇тво̀: и҆ ꙗ҆́кѡ да́ры вдови́чи, пѣ́снь оу҆сте́нъ  мои́хъ прїе́мши, просѝ грѣхѡ́въ мои́хъ проще́нїѧ. 
Сїѧ́етъ добро́та твоѧ̀, блиста́етъ чистоты̀  свѣ́тлость, чⷭ҇таѧ, и҆ пресїѧ́етъ па́че си́хъ твоѐ  ржⷭ҇тво̀: бг҃ъ бо творе́цъ со́лнца и҆ тва́ри всеѧ̀, и҆з̾  тебѐ роди́сѧ: тѣ́мже тѧ̀ всѝ велича́емъ. 
Сла́ва: Свѣ́тъ тѧ̀ чистоты̀, и҆ же́злъ двⷭ҇тва,  и҆ мт҃рь бж҃їю, бг҃олѣ́пнѡ въ пѣ́снехъ пою́ще бцⷣе, со  гла́сомъ хвале́нїѧ мо́лимсѧ тѝ: въ дв҃ствѣ оу҆твердѝ  на́съ, и҆ въ чистотѣ̀ сохранѝ. 
И҆ ны́нѣ: Тѣ́ло и҆ дꙋ́шꙋ нескве́рнꙋ бг҃ови  соблю́дши чⷭ҇таѧ, цр҃ь восхотѣ̀ твоеѧ̀ добро́ты  хрⷭ҇то́съ, и҆ мт҃рь своегѡ̀ воплоще́нїѧ показа̀, мр҃і́е  пресла́внаѧ, сп҃се́нїе моѐ соверша́ѧ. 
Та́же, Досто́йно є҆́сть: И҆ покло́нъ.  Трист҃о́е. и҆ по Ѻ҆́ч҃е на́шъ: тропарѝ. И҆ про́чее  ѻ҆бы́чное, и҆ ѿпꙋ́стъ. (с. 251) 
Во вто́рникъ оу҆́тра, 
по а҃-мъ стїхосло́вїи, сѣда́льны оу҆мили́тельны.  Гла́съ в҃: 
Помышлѧ́ющи дꙋшѐ моѧ̀, стра́шнагѡ днѐ  и҆спыта́нїѧ, трепе́щи воздаѧ́нїѧ вѣ́чныѧ мꙋ́ки, и҆  покаѧ́нїемъ возопі́й слезѧ́щи: бж҃е согрѣши́хъ, поми́лꙋй  мѧ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
И҆спытꙋ́ѧй мою̀ со́вѣсть ѡ҆сꙋжде́ннꙋю, бою́сѧ  твоегѡ̀ стра́шнагѡ сꙋди́ща гдⷭ҇и, ꙗ҆́кѡ нѣ́сть мѝ ѿ  дѣ́лъ сп҃се́нїѧ: но ꙗ҆́кѡ и҆мѣ́ѧй бога́тство  бл҃гоꙋтро́бїѧ, оу҆ще́дри мѧ̀ хрⷭ҇тѐ бж҃е и҆ сп҃си́ мѧ. 
Сла́ва, и҆ ны́нѣ, бг҃оро́диченъ: Тѧ̀ велича́емъ  бцⷣе вопїю́ще: ра́дꙋйсѧ же́зле, ѿ негѡ́же безсѣ́меннѡ  бг҃ъ прозѧбы́й, погꙋбѝ на дре́вѣ сме́рть. 
По в҃-мъ стїхосло́вїи сѣда́льны оу҆мили́тельны,  гла́съ в҃: 
Поми́лꙋй мѧ̀, речѐ дв҃дъ, и҆ а҆́зъ тебѣ̀ зовꙋ̀:  согрѣши́хъ сп҃се, моѧ̑ грѣхѝ покаѧ́нїемъ ѡ҆чи́стивъ,  поми́лꙋй мѧ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ, гнѣ́вомъ твои́мъ нака́жеши менѐ. 
Поми́лꙋй мѧ̀ бж҃е, поми́лꙋй мѧ̀, ѡ҆ двою̀ грѣхꙋ̑  пла́каше дв҃дъ, ѡ҆ тьма́хъ а҆́зъ согрѣше́нїихъ вопїю́  ти: ѻ҆́нъ посте́лю слеза́ми ѡ҆мочава́ше, а҆́зъ же ни  ка́пли є҆ди́ныѧ и҆́мамъ, ѿча́ѧхсѧ и҆ молю̀: поми́лꙋй  мѧ̀ бж҃е, по вели́цѣй млⷭ҇ти твое́й. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Просвѣти́вый ст҃ы̑ѧ твоѧ̑ па́че зла́та,  и҆ просла́вивый прпⷣбныѧ твоѧ̑, ꙗ҆́кѡ бл҃гъ, тѣ́ми  оу҆молѧ́емь быва́ѧ хрⷭ҇тѐ бж҃е, живо́тъ на́шъ  оу҆пра́ви, ꙗ҆́кѡ чл҃вѣколю́бецъ, и҆ мл҃твꙋ напра́ви  ꙗ҆́кѡ кади́ло, є҆ди́не во ст҃ы́хъ почива́ѧй. (с. 252) 
Сла́ва, и҆ ны́нѣ, бг҃оро́диченъ: Бцⷣе не пре́зри  менѐ тре́бꙋюща застꙋпле́нїѧ, є҆́же ѿ тебѐ: на тѧ́ бо  оу҆пова̀ дꙋша̀ моѧ̀, поми́лꙋй мѧ̀. 
По г҃-мъ стїхосло́вїи сѣда́льны, гла́съ в҃. 
Подо́бенъ: Бл҃гоꙋтро́бїѧ сꙋ́щи: 
Бл҃гоꙋтро́бїѧ незави́стный и҆сто́чникъ, ꙾во  і҆ѻрда́нѣ погрꙋзи́лъ є҆сѝ стрꙋи̑ і҆ѡа́нне꙾꙾во  стрꙋѧ́хъ і҆ѻрда́на погрꙋзи́лъ є҆сѝ і҆ѡа́нне꙾  ѿню́дꙋже прилѣ́жнѡ молю́ тѧ: страстьмѝ мно́гими  потоплѧ́ема, пꙋчи́ною мѧ̀ жите́йскою, на всѧ́кїй де́нь  лю́тѡ, бл҃гопрїѧ́тными твои́ми мл҃твами, къ живота̀  приста́нищꙋ рꙋководѝ. 
Бл҃гоꙋтро́бїѧ ра́ди млⷭ҇ти бл҃же, сп҃стѝ твоѐ  созда́нїе хрⷭ҇тѐ прише́лъ є҆сѝ, прекло́нь нб҃са̀  схожде́нїемъ твои́мъ. тѣ́мже стра́шное смотре́нїе твоѐ  пою́ще, вопїе́мъ тѝ: мольба́ми прⷣте́чи твоегѡ̀  ѡ҆чище́нїе грѣхѡ́въ пода́ждь на́мъ, ꙗ҆́кѡ є҆ди́нъ  бл҃гоꙋтро́бенъ. 
Сла́ва, и҆ ны́нѣ, бг҃оро́диченъ: Кто̀ ви́дѣ,  кто̀ слы́ша мт҃рь ражда́ющꙋю своего̀ содѣ́телѧ  неискꙋсомꙋ́жнѡ, доѧ́щꙋю даю́щаго пи́щꙋ всѧ́кой пло́ти;  ѽле чꙋдесѐ! прⷭ҇то́лъ херꙋві́мскїй ꙗ҆ви́сѧ чре́во  твоѐ бцⷣе бл҃года́тнаѧ, молѝ ѡ҆ дꙋша́хъ на́шихъ. 
Канѡ́нъ оу҆миле́нїѧ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀  и҆ ст҃ы̑мъ мч҃нкѡмъ [є҆гѡ́же краегране́сїе си́це:  Мои̑мъ рыда́нїємъ вмѣще́нїе, ѽ сп҃се, подава́еши.]  Творе́нїе і҆ѡ́сифово. Гла́съ в҃. 
Пѣ́снь а҃ 
І҆рмо́съ: Мѡѷсе́йскꙋю пѣ́снь воспрїи́мши,  возопі́й дꙋшѐ: помо́щникъ и҆ покрови́тель бы́сть мнѣ̀  во сп҃се́нїе, се́й мо́й бг҃ъ, и҆ просла́влю є҆го̀. 
Себѐ бра́тїе пре́жде и҆схо́да воспла́чимъ  го́рькѡ, ꙗ҆́кѡ да слеза́ми до́брыми оу҆бѣжи́мъ тогда̀  сле́зъ мꙋче́нїѧ, ничто́же и҆мꙋ́щихъ поле́зно. 
Тьма́ми хрⷭ҇тѐ, завѣща́хъ пока́ѧтисѧ, и҆  нечꙋ́вственнꙋ дꙋ́шꙋ и҆мѣ́ѧй, въ прегрѣшє́нїѧ впа́даю:  оу҆ще́дри сп҃се не́мощь мою̀. (с. 253) 
Мч҃нченъ: И҆̀же мꙋче́нїѧ ѻ҆́гнь претерпѣ́вше,  бж҃е́ственнымъ ѡ҆роше́нїемъ стрⷭ҇тоте́рпцы хрⷭ҇тѡ́вы,  ѻ҆гнѧ̀ гее́нны и҆зба́вите мѧ̀, въ страсте́хъ лю́тыхъ  слежа́щаго. 
Мч҃нченъ: Крѣ́пцы на врагѝ ꙗ҆́вльшесѧ си́лою  бж҃е́ственною, некрѣ́постнꙋю и҆́хъ низложи́сте си́лꙋ,  мч҃нцы хрⷭ҇тѡ́вы достохва́льнїи. 
Бг҃оро́диченъ: Пламеноно́снаѧ клещѐ, ю҆́же  и҆са́їа ви́дѣ и҆ногда̀, веще́ствєнныѧ се́рдца моегѡ̀  стра̑сти бг҃ороди́тельнице попалѝ, и҆ до конца̀  потребѝ. 
И҆́нъ канѡ́нъ, ко ст҃о́мꙋ чⷭ҇тнѣ́йшемꙋ прⷪ҇ро́кꙋ  і҆ѡа́ннꙋ прⷣте́чи [є҆гѡ́же краегране́сїе си́це:  Крⷭ҇ти́телю, мольбꙋ̀ прїимѝ.] Творе́нїе і҆ѡ́сифово.  Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Крⷭ҇ти́телю и҆ прⷣте́че хрⷭ҇то́въ, погрꙋжа́емый  всегда̀ сластьмѝ тѣле́сными, оу҆́мъ мо́й оу҆пра́ви,  и҆ во́лны страсте́й оу҆кротѝ: ꙗ҆́кѡ да въ тишинѣ̀  бж҃е́ственнѣй бы́въ, пѣсносло́влю тѧ̀. 
Недоꙋмѣ́ннымъ просвѣти́всѧ просвѣще́нїемъ,  ꙗ҆́кѡ многосвѣ́тлаѧ ѕвѣзда̀, мы́сленномꙋ восто́кꙋ  предте́клъ є҆сѝ: и҆́мже ѡ҆зари́тисѧ се́рдцꙋ моемꙋ̀  крⷭ҇ти́телю, молѝ, ѡ҆мраче́нномꙋ всѣ́ми бѣсо́вскими  приложе́нїи. 
Въ рѣцѣ̀ бе́зднꙋ и҆ногда̀ всемꙋ́дре погрꙋзи́лъ  є҆сѝ, пото́пъ содѣва́ющꙋю бл҃года́тїю, всегѡ̀  престꙋпле́нїѧ. но молю́сѧ, пото́ки бл҃же́нне мои́хъ  прегрѣше́нїй и҆зсꙋшѝ, бж҃е́ственнымъ хода́тайствомъ  твои́мъ. 
Бг҃оро́диченъ: Чⷭ҇тыѧ дв҃ы, бг҃а воплоти́вшїѧ,  сро́дникъ бы́лъ є҆сѝ бл҃же́нне прⷣте́че, съ не́юже тѧ̀  чти́мъ и҆ мо́лимъ, и҆̀же въ бж҃е́ственнѣмъ хра́мѣ  твое́мъ ны́нѣ живꙋ́ще: хра́мы и҆ на́съ сотворѝ дх҃а  ст҃а́гѡ. (с. 254) 
Пѣ́снь г҃ 
І҆рмо́съ: Непло́дствовавшїй мо́й оу҆́мъ,  плодоно́сенъ бж҃е покажи́ ми, дѣ́лателю до́брыхъ,  насади́телю бл҃ги́хъ, бл҃гоꙋтро́бїемъ твои́мъ. 
Лѣ́ностнымъ дрема́нїемъ ѡ҆тѧготи́хъ дꙋ́шꙋ:  воздви́гни хрⷭ҇тѐ ко бдѣ́нїю покаѧ́нїѧ, твори́ти твоѧ̑  повелѣ̑нїѧ. 
Не ꙗ҆вѝ менѐ і҆и҃се, въ де́нь стра́шный  ѿча́ѧнна: но пре́жде конца̀ ѡ҆брати́въ, лю́тыѧ и҆зба́ви  мꙋ́ки. 
Мч҃нченъ: И҆̀же стрⷭ҇ти хрⷭ҇тѡ́вы подража́вше  до́брѣ, бж҃е́ственными ѡ҆́бразы стрⷭ҇тоте́рпцы  хрⷭ҇тѡ́вы, дꙋшѝ моеѧ̀ лю̑тыѧ стра̑сти и҆сцѣли́те. 
Мч҃нченъ: Да и҆́же на нб҃сѣ́хъ присносꙋ̑щнымъ  бл҃ги̑мъ сподо́битесѧ всѧ́кое и҆скꙋше́нїе лю́тыхъ,  стрⷭ҇тоте́рпцы, на землѝ тве́рдѡ претерпѣ́сте. 
Бг҃оро́диченъ: Дои́ши матеролѣ́пнѡ пита́телѧ  всѣ́хъ, и҆ но́сиши сего̀ на ѡ҆б̾ѧ́тїѧхъ чⷭ҇таѧ,  всѧ́чєскаѧ рꙋко́ю носѧ́щаго всегда̀. 
И҆́нъ 
І҆рмо́съ: На ка́мени мѧ̀ вѣ́ры оу҆тверди́въ,  разшири́лъ є҆сѝ оу҆ста̀ моѧ̑ на врагѝ моѧ̑.  возвесели́ бо сѧ дꙋ́хъ мо́й, внегда̀ пѣ́ти: нѣ́сть  ст҃ъ, ꙗ҆́коже бг҃ъ на́шъ, и҆ нѣ́сть пра́веденъ па́че  тебѐ гдⷭ҇и. 
И҆сцѣлѝ стрꙋ́пы дꙋшѝ моеѧ̀, оу҆́мъ мо́й,  ѡ҆мраче́нный небреже́нїемъ, ѡ҆зарѝ бж҃е́ственнымъ  твои́мъ хода́тайствомъ гдⷭ҇ень прⷣте́че, и҆ всѧ́кагѡ  и҆зба́ви мѧ̀ сопроти́внагѡ ѡ҆бстоѧ́нїѧ, молю́сѧ. 
Непло́дствїе разрѣши́лъ є҆сѝ ро́ждшїѧ, роди́всѧ  бж҃їимъ промышле́нїемъ премꙋ́дре прⷪ҇ро́че: непло́дное  оу҆́бѡ се́рдце моѐ, плодоно́сно ны́нѣ содѣ́лай  гдⷭ҇ень прⷣте́че, хода́тайствомъ твои́мъ, добродѣ́телей  приноси́ти прозѧбє́нїѧ. 
Любо́вїю твое́ю созида́ющаго бж҃е́ственный до́мъ,  вы́шнѧгѡ житїѧ̀ оу҆лꙋчи́ти молѝ, и҆̀же вѣ́рою хра́мꙋ  твоемꙋ̀ слꙋжа́щыѧ, хра́мы дх҃а бж҃е́ственнагѡ сотворѝ,  крⷭ҇ти́телю и҆ прⷣте́че, хода́тайствы твои́ми. (с. 255) 
Бг҃оро́диченъ: Веселѧ́шесѧ предте́ча въ ложесна́хъ  носи́мь ма́тернихъ, и҆ покланѧ́шесѧ гдⷭ҇ꙋ, носи́мꙋ въ  ложесна́хъ благода́тныѧ, є҆го́же молѝ, ѿ всѧ́кїѧ  ско́рби и҆зба́вити мѧ̀. 
Пѣ́снь д҃ 
І҆рмо́съ: Є҆́же ѿ дв҃ы твоѐ рождество̀  прⷪ҇ро́къ предзрѧ̀, воспроповѣ́даше вопїѧ̀: слꙋ́хъ тво́й  оу҆слы́шахъ, и҆ оу҆боѧ́хсѧ, ꙗ҆́кѡ ѿ ю҆́га, и҆ и҆з̾  горы̀ ст҃ы́ѧ прїѡсѣне́нныѧ прише́лъ є҆сѝ хрⷭ҇тѐ. 
Ѡ҆кра́дена мѧ̀ ѿвсю́дꙋ, и҆ ѡ҆бнища́вша сло́ве,  зрѧ̀ вра́гъ, ѡ҆ поги́бели мое́й ра́дꙋетсѧ, льсти́вый  мꙋдре́цъ: гдⷭ҇и сла́вы, ѡ҆богати́телю оу҆бо́гихъ, тогѡ́  мѧ ѕлодѣ́йствїѧ и҆змѝ. 
Рꙋ́цѣ и҆ ѻ҆́чи ѡ҆скверни́хъ гдⷭ҇и, содѣ́ѧвъ  ꙗ҆̀же нелѣ́по є҆́сть твори́ти, и҆ въ гнѣ́въ  подвиго́хъ щедрѡ́ты твоѧ̑, и҆жди́въ твоѐ  долготерпѣ́нїе: призрѣ́въ оу҆ще́дри мѧ̀ бл҃же. 
Мч҃нченъ: Ко́ль ди́венъ бг҃ъ на́шъ во ст҃ы́хъ  є҆́сть, послꙋ́шавшихъ є҆го̀, и҆ низлага́ющихъ  и҆стꙋка̑нныѧ поги́бели, и҆ наслѣ́довавшихъ раѧ̀  простра́нство, ѿ негѡ́же дре́вле и҆згна́нъ бы́сть  а҆да́мъ. 
Мч҃нченъ: Стрꙋѧ́ми крове́й бл҃же́ннїи  оу҆ста́висте кро́вь, приноси́мꙋю и҆ногда̀ де́мѡнѡмъ,  всѣ̑мъ поги́бельнꙋю, на па́гꙋбꙋ приносѧ́щымъ  человѣ́кѡмъ. сегѡ̀ ра́ди оу҆блажа́еми є҆стѐ при́снѡ. 
Бг҃оро́диченъ: Наꙋчи́всѧ дх҃омъ проро́ческїй  пресла́вный ли́къ, є҆́же па́че оу҆ма̀ твое́й та́йнѣ  бцⷣе, различноѡбра́знѡ сїю̀ предначерта́етъ сщ҃е́нными  ѡ҆бразы̀, и҆́хже коне́цъ зри́мъ свѣ́тлѡ. 
И҆́нъ 
І҆рмо́съ: Прише́лъ є҆сѝ ѿ дв҃ы, не хода́тай,  ни а҆́гг҃лъ, но са́мъ гдⷭ҇и вопло́щьсѧ, и҆ спа́слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й гдⷭ҇и. 
Прекло́ншемꙋ нб҃са̀ и҆ чл҃вѣ́кѡмъ бесѣ́довавшꙋ,  главꙋ̀ приклони́лъ є҆сѝ, десни́цею твое́ю пребога́те:  є҆́юже мѧ̀ соблюдѝ, во смире́нїи соблюда́ѧ се́рдце  моѐ. (с. 256) 
Пꙋсты́нѧ тебѐ граждани́на непрохо́днаѧ и҆мѧ́ше,  бл҃же́нне предте́че. тѣ́мже вопїю́ ти: пꙋ́стꙋ всѧ́кагѡ  бж҃е́ственнагѡ дѣѧ́нїѧ бы́вшꙋ дꙋ́шꙋ мою̀ снабдѝ. 
Зако́нъ бж҃е́ственный оу҆правлѧ́ѧ, беззако́ннѡ  закла́нъ бы́лъ є҆сѝ. тѣ́мже молю́сѧ тебѣ̀:  беззако́ннꙋюща мѧ̀ всегда̀, и҆ прельща́ема бѣсо́вскими  прельще́ньми, и҆спра́ви. 
Созда́въ са́мъ себѐ хра́мъ влⷣцѣ цр҃ю̀, къ  бж҃е́ствєннымъ селе́нїємъ ны́нѣ преше́лъ є҆сѝ  предте́че: и҆́хже полꙋчи́ти молѝ, тебѣ̀ прест҃ы́й до́мъ  воздви́гшаго. 
Бг҃оро́диченъ: При́зри на мѧ̀ недꙋ́гꙋющаго  всенепоро́чнаѧ, и҆ разрѣшѝ стра̑сти моѧ̑ лю̑тыѧ и҆  неꙋдобоисцѣ̑льныѧ: ꙗ҆́кѡ да велича́ю тѧ̀ возвели́чившꙋю  всѐ человѣ́чество. 
Пѣ́снь є҃ 
І҆рмо́съ: Мглꙋ̀ дꙋшѝ моеѧ̀ сп҃се мо́й разгна́въ,  свѣ́томъ за́повѣдей твои́хъ ѡ҆зари́ мѧ, ꙗ҆́кѡ є҆ди́нъ  цр҃ь ми́ра. 
Грѣхѝ совокꙋплѧ́ю безꙋ́мнѡ грѣхѡ́мъ, и҆  восклоне́нїѧ нѣ́сть въ сме́рти мое́й: оу҆вы̀ мнѣ̀,  ка́кѡ ꙗ҆влю́сѧ хрⷭ҇то́ви; 
Бѣдꙋ̀ прїе́млю ꙗ҆́кѡ кора́бль, погꙋби́хъ моѐ  бре́мѧ, є҆́же мѝ да́лъ є҆сѝ ще́дре, и҆ ны́нѣ  ѡ҆бнища́въ зовꙋ̀: не пре́зри менѐ хрⷭ҇тѐ. 
Мч҃нченъ: Ꙗ҆́кѡ сла́вꙋ презрѣ́вше до́льнюю и҆  попира́емꙋю, нбⷭ҇нѣй страстоте́рпцы сподо́бистесѧ  сла́вѣ, сопребыва́юще хрⷭ҇тꙋ̀. 
Мч҃нченъ: Любвѐ ꙗ҆́же къ пло́ти оу҆́мъ  ѿлꙋчи́вше, вѣ́рою мꙋ̑ки оу҆сво́исте любе́знѡ  стрⷭ҇тоте́рпцы, оу҆своѧ́еми хрⷭ҇тꙋ̀. 
Бг҃оро́диченъ: Данїи́лъ тѧ̀ го́рꙋ ве́лїю дх҃омъ  зрѧ́ще бцⷣе: ѿ неѧ́же ка́мень ѿсѣ́ксѧ, сокрꙋша́етъ  де́мѡнѡвъ и҆стꙋка̑ннаѧ. 
И҆́нъ 
І҆рмо́съ: Просвѣще́нїе во тьмѣ̀ лежа́щихъ,  сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀  оу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо ра́звѣ тебѐ бг҃а не зна́ю. 
Въ тече́нїихъ і҆ѻрда́нскихъ стрꙋѧ̀ нетлѣ́нїѧ  прⷣте́че, крести́въ хрⷭ҇та̀ молѝ и҆стека̑нїѧ страсте́й  мои́хъ (с. 257) и҆зсꙋши́ти, и҆ пото́ки сла́достныѧ  наслѣ́довати, и҆ пра́ведныхъ кра́снагѡ ра́дованїѧ. 
Оу҆жѐ рыда́ю, и҆ содрага́юсѧ стра́хомъ, и҆  недоꙋмѣ́нїемъ всегда̀ содержи́мь є҆́смь, помышлѧ́ѧ моѧ̑  содѣ̑ланнаѧ, и҆ бꙋ́дꙋщїй сꙋ́дъ оу҆жа́сный:  бл҃гоꙋтро́бне гдⷭ҇и, пощади́ мѧ твоегѡ̀ крести́телѧ  мольба́ми. 
Законополага́ѧй лю́демъ сп҃се́нїе, въ раска́ѧнїи  прⷣте́че прегрѣше́нїй бы́вшее, посредѣ̀ зако́на и҆  бл҃года́ти ста́лъ є҆сѝ. сегѡ̀ ра́ди мо́лимъ тѧ̀:  ѡ҆бразмѝ покаѧ́нїѧ на́съ просвѣтѝ. 
Да́ждь мѝ вре́мѧ покаѧ́нїѧ, оу҆ны́ннѡ  преше́дшее, всѐ и҆жди́вшемꙋ, бл҃годѣ́телю, и҆мѣ́ѧ на  сїѐ молѧ́щаго тѧ̀ сло́ве, і҆ѡа́нна вели́каго прⷣте́чꙋ,  и҆ покаѧ́нїѧ всемі́рнаго проповѣ́дника. 
Бг҃оро́диченъ: Навѣ́ты и҆ ловле́нїи льсти́вагѡ  оу҆мертви́хсѧ, влⷣчце всенепоро́чнаѧ, ѡ҆живи́ мѧ,  ꙗ҆́же ро́ждшаѧ живо́тъ всѣ́хъ бцⷣе ѵ҆поста́сный, да  тѧ̀ пою̀ бл҃гоче́стнѡ всенепоро́чнꙋю. 
Пѣ́снь ѕ҃ 
І҆рмо́съ: Во глꙋбинѣ̀ грѣхо́внѣй содержи́мь  є҆́смь сп҃се, и҆ въ пꙋчи́нѣ жите́йстѣй ѡ҆бꙋрева́емь:  но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й  возведѝ, и҆ сп҃си́ мѧ. 
Ꙗ҆́коже дре́вле ханане́а зовꙋ́ ти сп҃се, сн҃е  бж҃їй, поми́ловавъ мѧ̀ оу҆ще́дри: дꙋ́шꙋ бо стра́ждꙋщꙋ  и҆́мамъ въ лю́тыхъ, и҆ самꙋ̀ въ чꙋ́вство прїитѝ не  хотѧ́щꙋю. 
Смꙋща́етъ мѧ̀ безмѣ́рныхъ страсте́й бꙋ́рѧ:  ꙗ҆́коже мо́рю и҆ногда̀ запрети́лъ є҆сѝ, и҆ спа́слъ  є҆сѝ ст҃ы̑ѧ оу҆ч҃нкѝ твоѧ̑, и҆ менѐ і҆и҃се возведѝ,  и҆ сп҃сѝ хрⷭ҇тѐ. 
Мч҃нченъ: Оу҆диви́шасѧ а҆́гг҃льстїи безпло́тнїи  ли́цы терпѣ́нїю ва́шемꙋ, є҆́же въ тѣлесѝ: и҆  похвали́ша подаю́щаго ва́мъ честні́и страда́льцы, и҆  си́лꙋ и҆ трꙋдѡ́въ воздаѧ̑нїѧ. 
Мч҃нченъ: Ѡ҆кроплѧ́еми крове́й свои́хъ тече́ньми,  и҆ ѻ҆́чїю и҆збода́еми мч҃нцы, померза́еми стꙋ́денїю  лю́тою, къ теплотѣ̀ жи́зни преидо́сте, воспѣва́юще  хрⷭ҇та̀. (с. 258) 
Бг҃оро́диченъ: Ꙗ҆́кѡ трапе́за хлѣ́бъ вмѣща́еши  та́йный, ѿ негѡ́же ꙗ҆́дше не ктомꙋ̀ а҆́лчемъ  всепѣ́таѧ, вѣ́дꙋщїи тѧ̀ хрⷭ҇та̀ всѣ́хъ бг҃а  роди́тельницꙋ, и҆ пита́тельницꙋ ꙗ҆́кѡ вои́стиннꙋ. 
И҆́нъ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Гла́съ сло́во проповѣ́давый, всѣ́хъ гла́сы  воспрїе́мъ, просѝ грѣхѡ́въ проще́нїе дарова́ти, вѣ́рою  пою́щымъ тѧ̀. 
Сокрꙋше́нїе дꙋшѝ моеѧ̀ и҆сцѣлѝ, и҆ грѣхѡ́въ  бре́мѧ разрѣшѝ, и҆ па́че наде́жды сп҃си́ мѧ мл҃твами  твои́ми, бл҃же́нне предте́че. 
І҆и҃са, є҆го́же рꙋко́ю твое́ю крести́лъ є҆сѝ,  предте́че молѝ, рꙋки́ мѧ и҆зба́вити грѣха̀, взима́юща  къ немꙋ̀ рꙋ́цѣ при́снѡ, всесла́вне. 
Бг҃оро́диченъ: Дрема́нїемъ лѣ́ностнымъ ѡ҆держи́мь  є҆́смь, со́нъ грѣхо́вный тѧготи́тъ се́рдце моѐ:  твои́мъ пречⷭ҇таѧ бдѣ́ннымъ хода́тайствомъ воздви́гни,  и҆ сп҃си́ мѧ. 
Пѣ́снь з҃ 
І҆рмо́съ: Херꙋві́мы подража́юще ѻ҆́троцы въ  пещѝ, ликовствова́хꙋ вопїю́ще: бл҃гослове́нъ є҆сѝ  бж҃е, ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑  всѧ̑ грѣ̑хъ ра́ди на́шихъ, препѣ́тый и҆  препросла́вленный во всѧ̑ вѣ́ки. 
Зако́нѡвъ твои́хъ ѿверго́хсѧ, и҆ покори́хсѧ  безслове́снымъ похоте́мъ, дѣ́ѧ нелѣ̑паѧ хрⷭ҇тѐ, ꙗ҆́кѡ  ѡ҆сꙋети́хсѧ въ безꙋ́мїи мое́мъ, ꙗ҆́коже и҆́нъ никто́же  ѿ человѣ̑къ на землѝ: не ѡ҆ста́ви оу҆̀бо менѐ  сп҃се, поги́бнꙋти, чл҃вѣколю́бїѧ ра́ди. 
Въ беззако́нїихъ, гдⷭ҇и, сѐ а҆́зъ зача́тъ  є҆́смь, ꙗ҆́коже дв҃дъ зовꙋ̀, и҆ ꙗ҆́кѡ блꙋдни́ца  слезю̀, и҆ ꙗ҆́кѡ преѡгорчева́ѧй ра́бъ, преѡгорчи́хъ тѧ̀  є҆ди́наго сꙋ́щаго бг҃а бл҃га́го: не ѡ҆ста́ви оу҆̀бо  менѐ сп҃се поги́бнꙋти, чл҃вѣколю́бїѧ ра́ди. (с. 259) 
Мч҃нченъ: Мч҃нческїй подвиза́сѧ собо́ръ  страстоте́рпєцъ, мч҃нчески вѣнча́сѧ живоно́сною  десни́цею: ꙗ҆́кѡ вои́стиннꙋ бг҃а возлюбѝ, всѧ̑  сотво́ршаго сло́вомъ. и҆ ны́нѣ на нб҃сѣ́хъ ра́дꙋѧсѧ,  наслажда́етсѧ бж҃е́ственнагѡ наслѣ́дїѧ. 
Мч҃нченъ: Ѻ҆́чїю и҆збода́еми, и҆ ѿе́млеми  рꙋка́ми и҆ нога́ми, бл҃готе́чнѡ къ нб҃сномꙋ бл҃госла́внїи  посыла́хꙋсѧ ше́ствїю, препина́юще шє́ствїѧ  є҆динобо́рца: тѣ́хъ мл҃твами сп҃сѝ всѧ̑ сло́ве, тебѐ  славосло́вѧщыѧ. 
Бг҃оро́диченъ: Херꙋві́ми сла́вѧтъ, серафі́ми  воспѣва́ютъ, престо́ли, и҆ вла̑сти, и҆ гдⷭ҇ьствїѧ  при́снѡ, є҆́же па́че оу҆ма̀ твоѐ ржⷭ҇тво̀, мр҃і́е  всепѣ́таѧ, ꙗ҆́кѡ є҆ди́на бг҃а ражда́еши пло́тїю.  є҆го́же молѝ чⷭ҇таѧ, всѣ̑мъ на́мъ сп҃сти́сѧ, любо́вїю  почита́ющымъ тѧ̀. 
И҆́нъ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ, высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ и҆ препросла́вленъ. 
И҆з̾ ко́рене сѣки́рою твоегѡ̀ покаѧ́нїѧ,  и҆сто́ргъ ꙗ҆́звы стра́стнагѡ се́рдца моегѡ̀, всадѝ  предте́че бж҃е́ственное безстра́стїе, и҆ стра́хъ  чистѣ́йшїй бж҃їй, всѧ́кїѧ ѕло́бы ѿчꙋжда́ющїй мѧ̀. 
Во стрꙋѧ́хъ і҆ѻрда́нскихъ, ꙗ҆́кѡ крести́лъ  є҆сѝ покрыва́ющаго вода́ми превы́спрєннѧѧ гдⷭ҇а: того̀  молѝ во́дꙋ дарова́ти бж҃е́ственнагѡ оу҆миле́нїѧ при́снѡ  ѻ҆чи́ма мои́ма, сла́вный прⷣте́че. 
И҆́же мі́рꙋ взе́млющаго грѣ́хъ а҆́гнца бж҃їѧ,  предте́че проповѣ́давъ, того̀ молѝ ѿ кѡ́злищъ ча́сти  ꙗ҆ви́ти мѧ̀ чꙋ́жда, и҆ десны́мъ є҆гѡ̀ ѻ҆вца́мъ и҆  менѐ сочета́ти, сла́вне. 
Бг҃оро́диченъ: Непло́днаѧ оу҆тро́ба носѧ́ше тѧ̀  дв҃о: во чре́вѣ носи́вшꙋю сло́во воплоще́нно, є҆го́же  бж҃е́ственными взыгра́нїи, вели́кїй предте́ча, непло́дный  всест҃ы́й пло́дъ позна̀ ра́дꙋѧсѧ, и҆ поклони́сѧ. (с. 260) 
Пѣ́снь и҃ 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀ проѡбрази́вшаго и҆ногда̀, по́йте,  бл҃гослови́те, и҆ превозноси́те во всѧ̑ вѣ́ки. 
Да ѡ҆божи́ши на́съ, воплоти́лсѧ є҆сѝ за млⷭ҇ть,  ника́коже разꙋмѣ́хъ, порабоще́нъ сластьмѝ: твое́ю  бл҃гостїю ѡ҆брати́ мѧ хрⷭ҇тѐ, всѣ́хъ сп҃се́нїе. 
Ты̀ па́стырю до́брый сло́ве, заблꙋ́ждшꙋю на  гора́хъ престꙋпле́нїѧ, ѻ҆каѧ́ннꙋю мою̀ дꙋ́шꙋ ѡ҆братѝ и҆  сп҃сѝ: да не до конца́ мѧ вра́гъ льсти́вый пожре́тъ. 
Мч҃нченъ: Ста́немъ мꙋ́жески вкꙋ́пѣ, вопїѧ́хꙋ  дрꙋ́гъ дрꙋ́гꙋ кра́снїи страда́льцы, оу҆ранѧ́еми лю́тѣ:  сѐ хрⷭ҇то́съ простира́етъ побѣ́ды вѣнцы̀ во всѧ̑  вѣ́ки. 
Мч҃нченъ: Крѣ́пкими жи́лами, тве́рдыми ва́шими  болѣ́зньми оу҆дави́сте ѕмі́ѧ, хотѧ́щаго ва́съ  ѕлокова́рнѡ прельсти́ти: и҆ ра́йскїѧ пи́щи ꙗ҆ви́стесѧ  наслѣ̑дницы. 
Бг҃оро́диченъ: Да ѡ҆божи́тъ на́съ бг҃ъ, воплоти́сѧ  и҆з̾ чⷭ҇тыхъ крове́й твои́хъ, и҆ бы́сть человѣ́къ дв҃о  бцⷣе: є҆го́же молѝ при́снѡ ѡ҆ чтꙋ́щихъ тѧ̀. 
И҆́нъ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Да́ждь десни́цꙋ мнѣ̀ на землѝ лежа́щемꙋ,  предте́че, и҆́же десни́цꙋ просте́ръ, и҆ ѡ҆мы́лъ є҆сѝ  вода́ми нескве́рнаго: и҆ и҆зба́ви мѧ̀ скве́рны  тѣле́сныѧ, всего́ мѧ ѡ҆чища́ѧ покаѧ́нїемъ, и҆ сп҃си́ мѧ. 
И҆мꙋ́щи дꙋшѐ вре́мѧ пока́ѧтисѧ, лѣ́ности  тѧжча́йшїй со́нъ ѿтрѧсѝ, и҆ спѣ́шнѡ побдѝ вопїю́щи  влⷣцѣ твоемꙋ̀: млⷭ҇рде, оу҆ще́дри мѧ̀, крⷭ҇ти́телѧ  твоегѡ̀ мольба́ми. 
Пото́цы страсте́й, и҆ во́ды ѕло́бы до дꙋшѝ моеѧ̀  внидо́ша, бл҃же́нне предте́че: потщи́сѧ ско́рѡ и҆з̾ѧ́ти  мѧ̀, и҆́же рѣ́чными стрꙋѧ́ми и҆змы́въ безстра́стїѧ  тиша́йшꙋю пꙋчи́нꙋ. (с. 261) 
Оу҆вы̀ мнѣ̀, мнѡ́га ѕла̀ сотво́ршемꙋ! оу҆вы̀  мнѣ̀, є҆ди́номꙋ прогнѣ́вавшемꙋ бг҃а пребл҃га́го!  крⷭ҇ти́телю хрⷭ҇то́въ, помози́ ми, и҆ пода́ждь  прегрѣше́нїй мои́хъ разрѣше́нїе, и҆ долгѡ́въ мои́хъ  ѿсѣче́нїе твои́ми хода́тайствы. 
Бг҃оро́диченъ: Вы́шнѧго бг҃ꙋ пло́тїю ро́ждшаѧ, ѿ  гно́ѧ мѧ̀ возста́ви страсте́й ѡ҆скорблѧ́ющихъ мѧ̀, и҆  лю́тѣ всего̀ ѡ҆бнища́вша, бж҃е́ственными ѡ҆богатѝ  пречⷭ҇таѧ добродѣ́тельми, ꙗ҆́кѡ да воспою́ тѧ  спаса́емь. 
Пѣ́снь ѳ҃ 
І҆рмо́съ: Ѿ земноро́дныхъ кто̀ слы́ша таково́е,  и҆лѝ кто̀ ви́дѣ когда̀; ꙗ҆́кѡ дв҃а ѡ҆брѣ́тесѧ во  чре́вѣ и҆мꙋ́щаѧ, и҆ безболѣ́зненнѡ млⷣнца поро́ждшаѧ;  таково́е твоѐ чꙋ́до, и҆ тѧ̀ чⷭ҇таѧ бцⷣе велича́емъ. 
Ѽ ка́кѡ стра́шно є҆́сть твоѐ сꙋди́ще, на не́мже  хрⷭ҇тѐ ѡ҆жида́ю сꙋди́тисѧ, и҆ не чꙋ́вствꙋю ѿню́дъ  сегѡ̀ стра́ха, въ лѣ́ности всѧ̑ лѣ̑та провожда́ѧ!  ѡ҆брати́ мѧ є҆ди́не содѣ́телю, и҆́же манассі́ю  ѡ҆браще́й согрѣши́вшаго. 
Оу҆ста́ви хрⷭ҇тѐ пото́ки, вопїю́ ти,  безмѣ́рныхъ мои́хъ ѕѡ́лъ, то́ки мнѣ̀ даѧ́й сле́зъ  оу҆мыва́ющыѧ скве́рнꙋ, ꙗ҆̀же под̾ѧ́хъ безꙋ́мїемъ: и҆  сп҃си́ мѧ, спасы́й блꙋдни́цꙋ ѿ дꙋшѝ пока́ѧвшꙋюсѧ,  млⷭ҇тїю твое́ю. 
Мч҃нченъ: Свѣтоза́рнаѧ бж҃е́ственныхъ  страстоте́рпєцъ па́мѧть, ꙗ҆́кѡ со́лнце на́мъ  возсїѧ́вши, всѧ̑ концы̀ земны̑ѧ свѣтово́дитъ, и҆ тьмꙋ̀  прогонѧ́етъ бж҃е́ственнымъ дх҃омъ і҆дѡлонеи́стовства, и҆  страсте́й дꙋшетлѣ́нныхъ помраче́нїе. 
Мч҃нченъ: По́лкъ че́стенъ, во́инство  побѣдоно́сное, и҆ и҆збра́нное ѡ҆полче́нїе, собо́ръ  ст҃ы́хъ мч҃нкъ, ли́къ бл҃же́нный, ликостоѧ́нїємъ  сочета́сѧ безпло́тныхъ. тѣ́хъ мл҃твами хрⷭ҇тѐ, всѧ̑ ны̀  црⷭ҇твїю твоемꙋ̀ прича́стники сотворѝ. 
Бг҃оро́диченъ: Свѣ́тлыми зарѧ́ми, и҆з̾ чре́ва  твоегѡ̀ возсїѧ́вшагѡ на́мъ, и҆ безбо́жїѧ но́щь  потре́бльшагѡ, дв҃о мт҃и мр҃і́е, просвѣтѝ всѧ̑ вѣ́рою  тебѐ чтꙋ́щыѧ, и҆ ѿ несвѣти́мыѧ тьмы̀ и҆зба́ви въ  ча́съ ѡ҆сꙋжде́нїѧ. (с. 262) 
И҆́нъ 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Ка́ла мѧ̀ и҆зба́ви грѣхо́внагѡ гдⷭ҇и,  безгрѣ́шнѣ є҆ди́не и҆ многомлⷭ҇тиве, крⷭ҇ти́телѧ  мольба́ми, и҆́же тебѐ проповѣ́давый всемꙋ̀ мі́рꙋ  а҆́гнца бж҃їѧ, взе́млющаго человѣ́кѡвъ грѣхѝ. 
Ꙗ҆́кѡ ши́покъ благово́ненъ, ꙗ҆́кѡ бл҃гоꙋха́нный  кѷпарі́съ, ꙗ҆́кѡ неꙋвѧда́емый крі́нъ, ꙗ҆́кѡ мѵ́ро  чⷭ҇тно и҆мѣ́ѧй тѧ̀ гдⷭ҇ень предте́че, мои́хъ дѣ́лъ  ѕлосмра́дїѧ и҆збавлѧ́юсѧ мл҃твами твои́ми, притека́ѧ къ  покро́вꙋ твоемꙋ̀. 
Непло́дствꙋюща мѧ̀ непло́дными дѣ́лы всебл҃же́нне  сотворѝ, добродѣ́телей благопло́дїе при́снѡ приносѧ́ща,  ча́до мѧ̀ гдⷭ҇не творѧ̀, и҆ прича́стника бж҃е́ственномꙋ  црⷭ҇твїю, и҆ ст҃ы́хъ собо́рꙋ кꙋпножи́телѧ. 
На́мъ лю́бѧщымъ тѧ̀, и҆ любо́вїю почита́ющымъ, и҆  въ бж҃е́ственнѣмъ хра́мѣ твое́мъ ликꙋ́ющымъ, да́ждь съ  нб҃сѐ разрѣше́нїе лю́тыхъ предте́че гдⷭ҇ень, и҆ житїѧ̀  и҆справле́нїе, и҆ прегрѣше́нїй и҆збавле́нїе. 
Носи́мꙋ во оу҆тро́бѣ бг҃ома́терни, всѧ̑  носѧ́щемꙋ ма́нїемъ, поклони́лсѧ є҆сѝ прⷪ҇ро́че: съ  не́юже молѝ смире́ннѣй сп҃сти́сѧ дꙋшѝ мое́й, во  мнѡ́гаѧ впа́дающей по всѧ̑ дни̑ согрѣшє́нїѧ. 
Та́же, Досто́йно є҆́сть: и҆ покло́нъ.  Є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры оу҆мили́тельны, гла́съ в҃: 
Всѣ́хъ превосхождꙋ̀ грѣхо́мъ, кого̀ наꙋчꙋ̀  покаѧ́нїю; а҆́ще воздохнꙋ̀ ꙗ҆́кѡ мыта́рь, непщꙋ́ю  ѡ҆тѧгчи́ти нб҃са̀: а҆́ще слезю̀ ꙗ҆́коже блꙋдни́ца,  ѡ҆сквернѧ́ю слеза́ми зе́млю. но да́ждь мѝ ѡ҆ставле́нїе  грѣхѡ́въ бж҃е, и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: (с. 263)  во всѧ̑ дни̑ на́шѧ возвесели́хомсѧ, за дни̑, въ нѧ́же  смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ.  и҆ при́зри на рабы̑ твоѧ̑, и҆ на дѣла̀ твоѧ̑, и҆  наста́ви сы́ны и҆́хъ. 
Беззакѡ́нїѧ моѧ̑ пре́зри гдⷭ҇и, ѿ дв҃ы  рожде́йсѧ, и҆ се́рдце моѐ ѡ҆чи́сти, хра́мъ сїѐ творѧ̀  ст҃а́гѡ твоегѡ̀ дх҃а: не ѿве́ржи менѐ ѿ твоегѡ̀  лица̀, безмѣ́рнꙋю и҆мѣ́ѧй ве́лїю млⷭ҇ть. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Крⷭ҇тъ хрⷭ҇то́въ взе́мше ст҃і́и мч҃нцы, ѻ҆рꙋ́жїе  непобѣди́мое, всю̀ дїа́волю си́лꙋ оу҆праздни́ша, и҆  прїе́мше вѣнцы̀ нбⷭ҇ныѧ, стѣна̀ на́мъ бы́ша, ѡ҆ на́съ  томꙋ̀ молѧ́щесѧ. 
Сла́ва, и҆ ны́нѣ, бг҃оро́диченъ: Ра́дꙋйсѧ мр҃і́е  бцⷣе, хра́ме неразрꙋши́мый, па́че же ст҃ы́й, ꙗ҆́коже  вопїе́тъ прⷪ҇ро́къ: ст҃ъ хра́мъ тво́й, ди́венъ въ  пра́вдѣ. 
Та́же, Бла́го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: тропа́рь, и҆  є҆ктенїа̀. Та́же ча́съ а҃-й, ѱалмы̀ ѻ҆бы̑чныѧ, и҆  про́чее ѻ҆бы́чное, и҆ ѿпꙋ́стъ. 
Во вто́рникъ бл҃же́нны, гла́съ в҃: 
Гла́съ тѝ прино́симъ разбо́йничь, и҆ вопїе́мъ  тѝ: помѧнѝ на́съ гдⷭ҇и во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Разбо́йника превзыдо́хъ, и҆ блꙋдни́цꙋ страстьмѝ:  оу҆ще́дри мѧ̀ сп҃се самоѡсꙋжде́ннаго. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Погрꙋзи́вый бе́зднꙋ бл҃гоꙋтро́бїѧ въ водѣ̀  предте́че, твои́ми мл҃твами стра̑сти моѧ̑ оу҆ма́ли. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
И҆̀же прелє́стнаѧ течє́нїѧ, крове́й тече́ньми  и҆зсꙋши́вше, хрⷭ҇тѡ́вы стрⷭ҇тоте́рпцы, досто́йнѡ сла́вими  є҆стѐ. (с. 264) 
Сла́ва: Вѣті́йствꙋѧй, ꙗ҆́коже пи́сано є҆́сть,  оу҆́мъ человѣ́ческїй не мо́жетъ бж҃ества̀ є҆ди́но  нача́ло пѣ́ти трїѷпоста́сное. 
И҆ ны́нѣ: Ꙗ҆́же неѡпа́льнѡ ро́ждшꙋю бг҃а  пребезнача́льна, похва́льными всѝ пѣ́сньми непреста́ннѡ  воспои́мъ. 


(с. 264) 
Во вто́рникъ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ  в҃. 
Подо́бенъ: Є҆гда̀ ѿ дре́ва: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Свѣти́ти свѣти̑ла не терпѧ́ще ѡ҆мрачи́шасѧ, на  крⷭ҇тѣ̀ заше́дшꙋ тебѣ̀ сло́ве: землѧ́ же подвиза́шесѧ,  и҆ ка́менїе разсѣда́шесѧ, церко́вное бл҃голѣ́пїе  раздира́шесѧ посредѣ̀, гро́бы ѿверза́хꙋсѧ, ме́ртвїи  востаѧ́хꙋ, а҆́дъ и҆здаѧ́ше всѧ̑ сꙋ́щыѧ до́лꙋ, бѣ́си  побѣжда́хꙋсѧ, и҆ со́нъ всѣ̑мъ вмѣнѧ́шесѧ сме́рть. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Є҆гда̀ плодови́тый тѧ̀ хрⷭ҇тѐ вїногра́дъ,  разбо́йникъ благонра́вный ви́дѣвъ, лꙋ́чшїй бы́сть  разбо́йникъ благоискꙋ́сенъ, и҆ оу҆кра́даетъ проще́нїе  дре́внихъ согрѣше́нїй, ѕѣлѡ̀ благоесте́ственнѣ ма́лымъ  гла́сомъ: томꙋ̀ ревни́тели бы́ти потщи́мсѧ. є҆́же  помѧнѝ и҆ на́съ чл҃вѣколю́бче, всѝ зовꙋ́ще. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Сїѧ́етъ ꙗ҆́кѡ ѕвѣзда̀ на нб҃сѝ, въ цр҃кви  бж҃е́ственный вои́стиннꙋ крⷭ҇тъ тво́й хрⷭ҇тѐ, ѡ҆палѧ́ѧ  оу҆́бѡ бѣ́сы, (с. 265) вѣ̑рныѧ же просвѣща́ѧ, и҆  посрамлѧ́ѧ ли́ца тебѐ распе́ншихъ: и҆́мже прароди́тели  дре́вомъ воѡбража́ющимъ крⷭ҇та̀, пре́жде ѿ рабо́ты  и҆зве́лъ є҆сѝ, и҆ ѿ ка́мене ме́дъ сса́ти въ пꙋсты́ни  сотвори́лъ є҆сѝ. 
Та́же стїхи̑ры мине́и. 
А҆́ще ли нѣ́сть мине́и, и҆́ны стїхи̑ры прест҃ѣ́й  бцⷣѣ, гла́съ и҃, подо́бенъ то́йже: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Всѣ̑мъ предста́тельницꙋ тѧ̀ человѣ́кѡмъ, всѣ̑мъ  прибѣ́жище вели́кое, всѣ̑мъ застꙋ́пницꙋ тѧ̀ показа̀,  влⷣчце, хрⷭ҇тїа́нѡмъ, и҆́же и҆з̾ тебѐ въ на́ше  смѣше́нїе ѡ҆бо́лксѧ бл҃гоꙋтро́бнѣ, и҆ распѧ́тїе и҆  сме́рть на́съ ра́ди под̾ѧ́тъ. что̀ оу҆́бѡ молѝ  непреста́ннѡ, всѣ̑мъ ѡ҆чище́нїе низпосла́ти  прегрѣше́нїй, бг҃оневѣ́стнаѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Дре́вле дв҃а и҆ а҆́гница, зрѧ́щи и҆з̾ чре́ва  є҆ѧ̀, на дре́вѣ повѣ́шена, ꙗ҆́кѡ ѡ҆сꙋжде́на со  двѣма̀ ѡ҆сꙋжде́ннома, восклица́ющи глаго́лаше: сн҃е и҆  бж҃е мо́й, стра́нно ви́димое стра́шное та́инство:  ѻ҆ба́че мꙋ́дрости твоеѧ̀ бе́зднꙋ и҆спыта́ти никто́же  мо́жетъ: пою̀ твоѐ долготерпѣ́нїе. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Гдѣ̀ твоегѡ̀ видѣ́нїѧ бл҃голѣ́пїе; гдѣ̀  красота̀ скры́сѧ добро́ты твоеѧ̀, сн҃е; ка́кѡ и҆́же  добро́тою неизречє́ннаѧ сотвори́вый бж҃е, кра́сный въ  добро́тахъ, за всѧ̑ человѣ́ки, безсла́венъ и҆  безче́стенъ на дре́вѣ ви́сиши, ви́да, ни добро́ты не  и҆мѣ́ѧй, ча́до; предо́браѧ дв҃а вопїѧ́ше, стенѧ́щи и҆  пла́чꙋщи. 
Сла́ва, и҆ ны́нѣ, крⷭ҇тобг҃оро́диченъ: За́йде  свѣти́лѡвъ зарѧ̀, земны́мъ свѣ́томъ побѣ́ждшисѧ,  ѡ҆бна́жшимсѧ на крⷭ҇тѣ̀: побѣжда́етсѧ оу҆́бѡ при́снѡ  хꙋ́ждшее бо́льшимъ, и҆ лꙋ́чшемꙋ ме́ньшее дае́тъ мѣ́сто,  ка́кѡ оу҆́бѡ не подоба́ше свѣтѧ́щꙋ (с. 266) хрⷭ҇тꙋ̀,  скры́тисѧ зарѣ̀ чꙋ́вственнѣй; достѡ́йнымъ глаго́лаше,  тѧ̀ зрѧ́щи пречⷭ҇таѧ, свѣти́лѡмъ свѣ́та. 
Та́же, Свѣ́те ти́хїй: Прокі́менъ: Млⷭ҇ть  твоѧ̀ гдⷭ҇и, пожене́тъ мѧ̀ всѧ̑ дни̑ живота̀ моегѡ̀. и҆  Сподо́би гдⷭ҇и, въ ве́черъ се́й: 
На стїхо́внѣ стїхи̑ры крⷭ҇тны. Гла́съ в҃: 
Сп҃си́ мѧ хрⷭ҇тѐ сп҃се, си́лою кре́стною, спасы́й  петра̀ въ мо́ри, и҆ поми́лꙋй мѧ̀ бж҃е. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Да ра́спнетсѧ вопїѧ́хꙋ, и҆̀же твои́хъ дарова́нїй  при́снѡ наслажда́ющїисѧ, и҆ ѕлодѣ́ѧ во благода́телѧ  мѣ́сто проша́хꙋ прїѧ́ти, и҆̀же првⷣникѡвъ оу҆бі̑йцы:  молча́лъ же є҆сѝ хрⷭ҇тѐ, терпѧ̀ и҆́хъ сꙋровство̀,  пострада́ти хотѧ̀, и҆ сп҃стѝ на́съ ꙗ҆́кѡ  чл҃вѣколю́бецъ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Ли́цы мч҃ничестїи проти́вишасѧ  мꙋчи́телємъ, глаго́люще: мы̀ во́инствꙋемъ цр҃ю̀ си́лъ,  а҆́ще и҆ ѻ҆гню̀ и҆ мꙋ́камъ преда́сте на́съ: но не  ѿмета́емсѧ трⷪ҇ческїѧ си́лы. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Є҆гда̀ ѿ дре́ва тѧ̀: 
Болѣ̑зни претерпѣ́вши мнѡ́гїѧ въ распѧ́тїи сн҃а  и҆ бг҃а твоегѡ̀ пречⷭ҇таѧ, стенѧ́ше, слезѧ́щи и҆  восклица́ющи: оу҆вы̀ мнѣ̀ ча́до сла́дкое, без̾ пра́вды  ка́кѡ стра́ждеши, хотѧ̀ и҆зба́вити ꙗ҆̀же ѿ а҆да́ма  земнорѡ́дныѧ; тѣ́мже пречⷭ҇таѧ дв҃о, тебѐ мо́лимъ  вѣ́рою: ми́лостива на́мъ того̀ содѣ́лай. 
Та́же: Ны́нѣ ѿпꙋща́еши: и҆ Трист҃о́е. По  Ѻ҆́ч҃е на́шъ: тропа́рь, є҆ктенїа̀, и҆ ѿпꙋ́стъ.  (с. 267) 
Во вто́рникъ на повече́рїи, 
канѡ́нъ прест҃ѣ́й бцⷣѣ. Гла́съ в҃. 
Пѣ́снь а҃ 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Сло́во моегѡ̀ прїѡбрѣ́тенїѧ ѿню́дъ нѣ́сть къ  пѣсносло́вїю всечⷭ҇таѧ, ꙗ҆́кѡ покрыва́етъ мѧ̀ грѣхѡ́въ  мои́хъ тьма̀: но ѽ бг҃ороди́тельнице! оу҆тѣснѧ́ема  прїими́ мѧ. 
Под̾ тво́й покро́въ прибѣга́ю пречⷭ҇таѧ, ѿ  грѣ̑хъ безчи́сленныхъ въ коне́цъ, и҆ бг҃а и҆ влⷣкꙋ  благопремѣ́нна сотворѝ чⷭ҇таѧ, и҆ сп҃си́ мѧ. 
Сла́ва: Ты̀ мнѣ̀ влⷣчце те́плое ѡ҆чисти́лище, къ  тебѣ̀ прибѣга́ѧ спасꙋ́сѧ, и҆ прїѡбрѧ́щꙋ дꙋше́вное  сп҃се́нїе: мо́жеши бо всѧ̑, ꙗ҆́кѡ сꙋ́щи мт҃и всѣ́хъ  бг҃а. 
И҆ ны́нѣ: И҆́же дꙋша́мъ льсте́цъ, привлече́ мѧ въ  поги́бельный ро́въ: но мнѣ̀ прострѝ держа́внꙋю твою̀  рꙋ́кꙋ, бцⷣе дв҃о, и҆ ско́рѡ ко свѣ́тꙋ возведѝ. 
Пѣ́снь г҃ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Во мнѡ́гїѧ впа́дъ разбо́йники ѻ҆каѧ́нный,  ѡ҆бнаже́нъ бы́хъ, оу҆ѧ́звленъ же и҆ ѡ҆ста́вленъ: но ты̀  бцⷣе чⷭ҇таѧ, не пре́зри менѐ. 
Ѡ҆бнажѝ а҆да́ма пре́жде ѕмі́й, прельсти́въ  дре́вомъ, ны́нѣ же оу҆до́бнѡ плѣнѝ дꙋ́шꙋ мою̀:  молю́сѧ тѝ влⷣчце, оу҆ще́дри мѧ̀. 
Сла́ва: Ны́нѣ тебѣ̀ моѧ̑ приношꙋ̀ та̑йнаѧ,  и҆́стиннѣй предста́тельницѣ мое́й и҆ покро́вꙋ: ꙗ҆́кѡ  да сїѧ̑ мнѣ̀ не ѡ҆бличи́тъ сн҃ъ тво́й, на сꙋдѣ̀  пра́веднѣмъ свое́мъ. (с. 268) 
И҆ ны́нѣ: Поми́лꙋй на́съ чⷭ҇таѧ, поми́лꙋй: и҆́бо  ѿ дѣ́лъ сп҃се́нїѧ ѿню́дъ нѣ́сть на́мъ. тѣ́мже  вѣ́рою те́плою къ тебѣ̀ вопїе́мъ: поми́лꙋй рабы̑ твоѧ̑. 
Пѣ́снь д҃ 
І҆рмо́съ: Пою̀ тѧ̀, слꙋ́хомъ бо гдⷭ҇и,  оу҆слы́шахъ и҆ оу҆жасо́хсѧ, до мене́ бо и҆́деши, менѐ  и҆щѧ̀ заблꙋ́ждшаго. тѣ́мъ мно́гое твоѐ снизхожде́нїе,  є҆́же на мѧ̀, прославлѧ́ю многомлⷭ҇тиве. 
Болѧ́ща мѧ̀ неисцѣ́льнѡ влⷣчце, и҆ ѡ҆бнища́вша  не пре́зри: но да́ждь мѝ є҆ле́й бл҃гости твоеѧ̀ дв҃о,  и҆ твои́ми промышле́ньми ѡ҆богати́ мѧ, є҆́же ѿ бг҃а  зла́томъ нетлѣ́ннымъ. 
До́брыхъ всѣ́хъ ѡ҆бнажи́хсѧ, и҆ лежꙋ̀ во ѕлы́хъ,  ѡ҆бо́лксѧ па́че всѣ́хъ дре́вле па́дшихъ: и҆ ны́нѣ  пре́жними оу҆краси́ мѧ, и҆ вторы́хъ и҆зба́ви  бг҃оневѣ́сто. 
Сла́ва: Блꙋдни́цꙋ превзыдо́хъ въ блꙋдѣ́хъ, и҆  мытарѧ̀ лихои́мствомъ всегда̀, сло́вомъ и҆ и҆зволе́нїемъ:  но оу҆́бѡ ѻ҆бою̀ покаѧ́нїе, пре́жде конца̀ стѧжа́ти мѝ  влⷣчце сподо́би. 
И҆ ны́нѣ: Водвори́хсѧ въ пꙋсты́ни печа́льнѣй,  оу҆дали́хсѧ ѿ тебѐ бг҃ороди́тельнице, кто̀ да́стъ мѝ  крилѣ̀, и҆ полещꙋ̀, и҆ прїидꙋ̀ къ тебѣ̀ наде́жди мое́й,  спаса́ющей малодꙋ́шїе менѐ ѻ҆каѧ́ннагѡ; 
Пѣ́снь є҃ 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Ꙗ҆́кѡ невече́рнїй свѣ́тъ ѿ чре́ва твоегѡ̀  влⷣчце, сꙋ́щымъ на землѝ возсїѧ́вшїй, смра́днꙋю дꙋ́шꙋ  мою̀ ѡ҆зарѝ чⷭ҇таѧ, и҆ ѿженѝ всѧ́кꙋ мглꙋ̀ се́рдца  моегѡ̀. 
Но́щь мѧ̀ покрыва́етъ лю́таѧ лꙋка́выхъ мои́хъ и҆  ѕлы́хъ дѣѧ́нїй, но вопїю́ ти влⷣчце: наста́ви мѧ̀ къ  свѣ́тꙋ бж҃е́ственномꙋ твоегѡ̀ сн҃а и҆ влⷣки всепѣ́таѧ.  (с. 269) 
Сла́ва: И҆ менѐ прїимѝ чⷭ҇таѧ, ꙗ҆́коже  блꙋ́днаго сы́на прїѧ́тъ тво́й сн҃ъ и҆ зижди́тель  всѧ́ческихъ, вопїю́щаго съ ни́мъ: согрѣши́хъ вои́стиннꙋ,  и҆ сп҃си́ мѧ влⷣчце. 
И҆ ны́нѣ: Оу҆ѧзви́вшеесѧ моѐ се́рдце прило́ги  лꙋка́вагѡ, пречⷭ҇таѧ, ꙗ҆́кѡ ми́лостива и҆сцѣлѝ, на  крⷭ҇тѣ̀ пло́тїю оу҆ѧ́звленнаго, неизглаго́ланнѡ  ро́ждши. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ, ѿ  тлѝ бж҃е мѧ̀ возведѝ. 
Въ ро́въ грѣхо́вный впадо́хъ, и҆ къ  незабыва́ющемꙋ не взира́ю бг҃ꙋ, стра́хомъ ѡ҆держи́мь: но  къ тебѣ̀ примета́юсѧ бг҃оневѣ́сто. 
Покры́вшеесѧ лю́тѣ се́рдце моѐ недовѣ́домыхъ  прегрѣше́нїй волно́ю, всеси́льною твое́ю мл҃твою бцⷣе  дв҃о ѡ҆кормѝ. 
Сла́ва: Красотꙋ̀ мнѣ̀ ви́дѣти сла́вы твоеѧ̀  сподо́би, є҆гда̀ ѿ пло́ти моеѧ̀ хощꙋ̀ разлꙋчи́тисѧ,  ꙗ҆́кѡ оу҆твержде́нїе моѐ влⷣчце: да ѿсю́дꙋ  оу҆вѣ́мъ ѡ҆ставле́нїе. 
И҆ ны́нѣ: Напа́стей и҆ бѣ́дъ и҆ скорбе́й  и҆зба́ви рабы̑ твоѧ̑, ст҃а́ѧ влⷣчце, ꙗ҆̀же къ бг҃ꙋ  твои́ми мл҃твами, вѣ́рою къ тебѣ̀ прибѣга́ющыѧ. 
Та́же: Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ в҃: Тѧ̀ велича́емъ бцⷣе,  вопїю́ще: ра́дꙋйсѧ же́зле, ѿ негѡ́же безсѣ́меннѡ бг҃ъ  прозѧбы́й, погꙋбѝ на дре́вѣ сме́рть. 
Пѣ́снь з҃ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ны́нѣ тщи́тсѧ зїѧ́ѧ вра́гъ прїѧ́ти мѧ̀ во  оу҆тро́бꙋ свою̀: и҆́бо приноша́етъ мѝ ѿвсю́дꙋ  и҆скꙋшє́нїѧ и҆ сѣ̑ти, (с. 270) ве́сь пресѣка́ѧ,  спѣ́хъ мо́й: но предвари́вши и҆зба́ви мѧ̀ дв҃о мт҃и, ѿ  тогѡ̀ навѣ́та лꙋка́вагѡ. 
Ѡ҆сквернѧ́етъ и҆ смꙋща́етъ чꙋ̑вствїѧ и҆ оу҆́мъ  сопоста́тъ, и҆ въ ро́въ ѿча́ѧнїѧ свести́ мѧ тщи́тсѧ.  тѣ́мже вопїю́ ти є҆ди́нѣй: прибѣ́жище моѐ  бг҃оневѣ́сто, и҆зба́ви мѧ̀ ѿ рꙋкѝ сегѡ̀ льсти́вагѡ. 
Сла́ва: И҆́же дре́вле трѝ ю҆́ношы ѿ пе́щи  горѧ́щїѧ, хрⷭ҇тѐ мо́й, и҆збавле́й, са́мъ сло́ве, и҆  менѐ мольба́ми неискꙋсобра́чныѧ мт҃ре твоеѧ̀ ѿ  пла́мене, є҆го́же разжего́хъ безмѣ́рными ѕлы́ми,  и҆зба́ви и҆ ѡ҆росѝ. 
И҆ ны́нѣ: Ве́щно ѡ҆брѣ́тъ се́рдце моѐ тли́тель,  оу҆мертвѝ є҆̀: но ты́ мѧ оу҆́бѡ си́лою бж҃е́ственною  ѡ҆дождѝ неискꙋсобра́чнаѧ мт҃и, и҆ побѣди́ти мѝ  сподо́би сего̀, ꙗ҆́кѡ да вѣ́рою зовꙋ́ ти:  бл҃гослове́ннаѧ, ꙗ҆́же бг҃а пло́тїю ро́ждшаѧ. 
Пѣ́снь и҃ 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
Мно́гими ѕлы́ми мои́ми погорбле́нъ бы́въ лю́тѣ,  мно́жествомъ тѧго́тъ, и҆ ѻ҆́ко моѐ ѿню́дъ на нб҃са̀  не смѣ́ю возвестѝ, но вопїю́ ти: поми́лꙋй є҆ди́на  бцⷣе, менѐ па́дшаго. 
Во́ньже впадо́хъ гнѣ́въ твоегѡ̀ сн҃а и҆ бг҃а,  чⷭ҇таѧ и҆зба́ви мѧ̀: и҆ въ ча́съ, во́ньже хо́щетъ  твори́ти и҆спыта́нїе, бꙋ́ди мѝ по́мощь пречⷭ҇таѧ, и҆ ѿ  шꙋ́ихъ ко́злищь и҆зба́ви мѧ̀. 
Сла́ва: Оу҆мерщвле́ннаго мѧ̀ мы́сленнѡ, ѿ  безчи́сленныхъ мои́хъ ѕѡ́лъ, воздви́гни бг҃оневѣ́сто  ѻ҆трокови́це: и҆ мольбо́ю твое́ю и҆зба́ви мѧ̀ ѿ  всѧ́кїѧ пре́лести дꙋшетлѣ́ннагѡ врага̀ и҆ оу҆бі́йцы. 
И҆ ны́нѣ: Ѕлонеиспра́вленнаѧ дꙋшѐ, ка́кѡ  ѡ҆черни́ла є҆сѝ ѕлѣ̀ пе́рвꙋю добро́тꙋ; ка́кѡ  ѿве́ргла є҆сѝ всѧ̑, ꙗ҆̀же къ зижди́телю твоемꙋ̀  ѡ҆бѣ́ты, и҆ прїѧ́ла є҆сѝ ѕлѡ́бнаѧ; но грѧдѝ и҆  притецы̀ бл҃гоче́стнѡ къ бцⷣѣ. (с. 271) 
Пѣ́снь ѳ҃ 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Дѣ́лы тѧ́жкими чꙋ́вства ѡ҆скверни́хъ вои́стиннꙋ,  и҆ всегѡ̀ стꙋдодѣѧ́нїѧ и҆спо́лненъ є҆́смь: но ѡ҆чи́сти  оу҆́бѡ пречⷭ҇таѧ, вре́мѧ мнѣ̀ и҆спроша́ющи  бл҃гоꙋмиле́нїѧ, да непреста́ннѡ тѧ̀ велича́ю. 
Ты́ мѧ бцⷣе, ѡ҆правда́й, є҆гда̀ ꙗ҆вѧ́тсѧ дѣла̀  сокровє́ннаѧ коегѡ́ждо ꙗ҆́вѣ, и҆́маши бо вои́стиннꙋ  си́лꙋ: и҆ тьмы̀ мѧ̀ и҆зба́ви и҆ во странѣ̀ оу҆чинѝ  свѣ́та мл҃твами твои́ми, и҆дѣ́же є҆́сть ра́дость  неизглаго́ланнаѧ. 
Сла́ва: Молю́ тѧ сло́ве, пре́жде прише́ствїѧ  конца̀ покаѧ́нїе мѝ да́рꙋй те́плое, и҆ оу҆миле́нїе  слеза́мъ, цѣломꙋ́дрїе вкꙋ́пѣ и҆ смире́нїе, и҆ любо́вь  бж҃е́ственнꙋю, и҆ ста́дꙋ твоемꙋ̀ оу҆строе́нїе, мольба́ми  ро́ждшїѧ тѧ̀. 
И҆ ны́нѣ: Оу҆́мныхъ же и҆ чꙋ́вственныхъ,  преминꙋ́вши дв҃о сла́вою и҆ че́стїю, ра́звѣ бг҃а, не  ѡ҆мерзѝ менѐ преминꙋ́вшагѡ въ прегрѣше́нїихъ, ве́тхихъ  же и҆ но́выхъ человѣ̑къ согрѣ́шшихъ на землѝ: но  твое́ю мл҃твою сп҃си́ мѧ. 
Та́же: Досто́йно є҆́сть: и҆ покло́нъ.Трист҃о́е.  По Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Въ сре́дꙋ оу҆́тра, 
по а҃-мъ стїхосло́вїи сѣда́льны крⷭ҇тны, гла́съ  в҃: 
Сп҃се́нїе содѣ́лалъ є҆сѝ посредѣ̀ землѝ  хрⷭ҇тѐ бж҃е, на крⷭ҇тѣ̀ пречⷭ҇тѣи рꙋ́цѣ твоѝ  просте́рлъ є҆сѝ, собира́ѧ всѧ̑ ꙗ҆зы́ки, зовꙋ́щыѧ:  гдⷭ҇и, сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. (с. 272) 
И҆́мже ѡ҆́бразомъ плѣни́лъ є҆́сть вра́гъ а҆да́ма  дре́вомъ снѣ́днымъ: та́коже гдⷭ҇и, са́мъ плѣни́лъ  є҆сѝ ты̀ врага̀ дре́вомъ крⷭ҇тнымъ, и҆ стрⷭ҇тїю твое́ю:  на се́ бо прише́лъ є҆сѝ вторы́й а҆да́мъ, взыска́ти  заблꙋ́ждшаго, и҆ ѡ҆живи́ти оу҆ме́ршаго: бж҃е сла́ва  тебѣ̀. 
Сла́ва, и҆ ны́нѣ, крⷭ҇тобг҃оро́диченъ: Тѧ̀  велича́емъ бцⷣе вопїю́ще: ра́дꙋйсѧ же́зле, ѿ негѡ́же  безсѣ́меннѡ бг҃ъ прозѧбы́й, погꙋбѝ на дре́вѣ сме́рть. 
По в҃-мъ стїхосло́вїи сѣда́льны, гла́съ в҃: 
Животворѧ́щїй крⷭ҇тъ твоеѧ̀ бл҃гости, є҆го́же  дарова́лъ є҆сѝ на́мъ недостѡ́йнымъ гдⷭ҇и, тебѣ̀  прино́симъ въ мл҃твꙋ: сп҃сѝ гра́дъ тво́й, ми́ръ да́рꙋѧй  бцⷣы ра́ди, є҆ди́не чл҃вѣколю́бче. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
Просвѣти́вый земна̑ѧ крⷭ҇то́мъ и҆ призва́вый на  покаѧ́нїе грѣ̑шныѧ, не ѿлꙋчѝ менѐ ста́да твоегѡ̀,  па́стырю до́брый: но взыщѝ менѐ заблꙋ́ждшаго влⷣко, и҆  ст҃о́мꙋ твоемꙋ̀ ста́дꙋ сопричтѝ, и҆́же є҆ди́нъ бл҃гъ и҆  чл҃вѣколю́бецъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: И҆́же просвѣти́вый ст҃ы̑ѧ твоѧ̑ па́че  зла́та, и҆ просла́вивый прпⷣбныѧ твоѧ̑, ꙗ҆́кѡ бл҃гъ:  ѿ ни́хже оу҆моле́нъ быва́ѧ хрⷭ҇тѐ бж҃е, жи́знь на́шꙋ  оу҆мирѝ, ꙗ҆́кѡ чл҃вѣколю́бецъ, и҆ мл҃твꙋ и҆спра́ви  ꙗ҆́кѡ кади́ло, и҆́же є҆ди́не во ст҃ы́хъ почива́ѧй. 
Сла́ва, и҆ ны́нѣ: крⷭ҇тобг҃оро́диченъ: 
Подо́бенъ: Млⷭ҇рдїѧ сꙋ́щи: 
Дв҃а и҆ мт҃и твоѧ̀, хрⷭ҇тѐ, на крⷭ҇тѣ̀ зрѧ́щи  тѧ̀ ме́ртва просте́рта, пла́чꙋщи го́рькѡ глаго́лаше: сн҃е  мо́й, что̀ стра́шное сїѐ та́инство; и҆́же всѣ̑мъ  да́рꙋѧй живо́тъ вѣ́чный, во́лею на крⷭ҇тѣ̀ ка́кѡ  оу҆мира́еши сме́ртїю поно́сною; (с. 273) 
По г҃-мъ стїхосло́вїи сѣда́льны, гла́съ в҃: 
Подо́бенъ: Млⷭ҇рдїѧ сꙋ́щи: 
Распѧ́тисѧ претерпѣ́лъ є҆сѝ на́съ ра́ди, и҆  ме́ртвъ бы́ти і҆и҃се жизнода́вче, ꙗ҆́кѡ да рꙋкꙋ̀ твоє́ю  созда́нїе ѿ сме́ртнагѡ ѡ҆сꙋжде́нїѧ и҆зба́виши, ꙗ҆́кѡ  бл҃гоꙋтро́бенъ бг҃ъ и҆ чл҃вѣколю́бецъ, за мно́жество  щедро́тъ: и҆́же є҆ди́нъ сы́й безгрѣ́шенъ. 
Ꙗ҆́кѡ разбо́йникъ и҆сповѣ́дꙋю, и҆ вопїю́ ти  бл҃го́мꙋ: помѧни́ мѧ гдⷭ҇и, во црⷭ҇твїи твое́мъ: и҆ съ  ни́мъ мѧ̀ сопричтѝ, и҆́же во́лею стрⷭ҇ти на́съ ра́ди  прїе́мый. 
Сла́ва, и҆ ны́нѣ: крⷭ҇тобг҃оро́диченъ: Чⷭ҇тны́мъ  крⷭ҇то́мъ сн҃а твоегѡ̀ сохранѧ́еми, влⷣчце чⷭ҇таѧ бцⷣе,  всѧ́къ прило́гъ бори́телѧ всѝ оу҆до́бнѣ побѣжда́емъ:  сегѡ̀ ра́ди по до́лгꙋ тѧ̀ оу҆бл҃жа́емъ, ꙗ҆́кѡ мт҃рь  бж҃їю, є҆ди́нꙋ оу҆пова́нїе дꙋша́мъ на́шымъ. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀,  [є҆гѡ́же краегране́сїе си́це: Паде́нїе є҆́сть  бѣсѡ́мъ, крⷭ҇тное стоѧ́нїе.] Творе́нїе і҆ѡ́сифово.  Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Престꙋпи́въ пе́рвꙋю за́повѣдь дре́вле  первозда́нный, ѿ сада̀ сме́рть ѡ҆б̾е́мъ:  воздви́гнꙋвыйсѧ же на дре́во безсме́ртный, и҆ сме́рти  вкꙋси́вый, безсме́ртїе всѣ̑мъ человѣ́кѡмъ дарова̀. 
Крⷭ҇тꙋ̀ водрꙋзи́вшꙋсѧ на землѝ, низпадѐ шата́нїе  врага̀, и҆ ѿню́дъ потреби́сѧ: пре́жде же ѿринове́нный  человѣ́къ па́ки въ ра́й вхо́дитъ. сла́ва тебѣ̀ та́кѡ  є҆ди́номꙋ бл҃гоизво́лившемꙋ бг҃ꙋ на́шемꙋ. 
Мч҃нченъ: Ꙗ҆́кѡ ѻ҆внѝ, ꙗ҆́кѡ а҆́гнцы  слове́снїи, всѝ закала́еми, и҆ на оу҆́ды неми́лостивнѡ  ссѣка́еми прехва́льнїи (с. 274) мч҃нцы, и҆ принесе́ни  бы́сте закла́номꙋ ꙗ҆́кѡ ѻ҆вча́та: и҆ ны́нѣ цр҃ковь  ст҃ꙋ́ю перворо́дныхъ просвѣща́ете. 
Мч҃нченъ: Крѣ́пкое стоѧ́нїе мꙋ́дрїи всегда̀  творѧ́ще, лꙋка̑выѧ врагѝ низложи́сте, мечѝ ссѣка́еми,  и҆ во ѻ҆́гнь и҆ въ во́дꙋ вмета́еми: тѣ́мже бл҃же́нныѧ  кончи́ны стрⷭ҇тоте́рпцы сподо́бистесѧ. 
Бг҃оро́диченъ: Сщ҃е́нный тѧ̀ прⷪ҇ро́ческїй ли́къ  нарица́ше две́рь непрохо́днꙋю, зе́млю и҆збра́ннꙋю, и҆  го́рꙋ несѣко́мꙋю, пречⷭ҇таѧ влⷣчце: влⷣкꙋ бо всѣ́хъ  родила̀ є҆сѝ во́лею распѧ́тїе пло́тїю прїе́мшаго. 
Дрꙋгі́й канѡ́нъ прест҃ѣ́й бцⷣѣ. Гла́съ в҃. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Всѝ вѣ́рнїи прїиди́те, согла́снѡ воспои́мъ  бцⷣꙋ: та́ бо хрⷭ҇та̀ родила̀ є҆́сть па́че оу҆ма̀  человѣ́ча, и҆ непреста́ннѡ мо́литъ сп҃стѝ всѣ́хъ  на́съ. 
И҆́же ѡ҆́бразъ ѻ҆́ч҃и ѵ҆поста́си, и҆з̾ тебѐ  прїѧ́тъ смѣше́нїе бг҃ороди́тельнице, и҆ и҆стлѣ́вшїй  ѡ҆́бразъ просла́ви, и҆ сего̀ но́ва сотворѝ. 
Херꙋві̑мъ чⷭ҇тнѣ́йши сꙋ́щи, и҆ нбⷭ҇ныхъ крꙋ̑гъ  превы́шши была̀ є҆сѝ: бг҃а бо па́че оу҆ма̀ во  оу҆тро́бѣ твое́й безстра́стнѡ вмѣсти́ла є҆сѝ. 
И҆збавле́нїе на́шихъ грѣхѡ́въ родила̀ є҆сѝ  бл҃года́телѧ гдⷭ҇а, и҆змѣни́вши ме́ртвость пра́ѻтца  а҆да́ма, возвела̀ є҆сѝ є҆стество̀ къ нбⷭ҇нымъ. 
Пѣ́снь г҃ 
І҆рмо́съ: Процвѣла̀ є҆́сть пꙋсты́нѧ, ꙗ҆́кѡ  крі́нъ гдⷭ҇и, ꙗ҆зы́ческаѧ неплодѧ́щаѧ цр҃ковь,  прише́ствїемъ твои́мъ въ не́йже оу҆тверди́сѧ моѐ  се́рдце. 
Распина́емь поколеба́лъ є҆сѝ всю̀ тва́рь гдⷭ҇и,  и҆ вѣ̑рныѧ оу҆тверди́лъ є҆сѝ, воспѣва́ющыѧ си́лꙋ  твою̀, и҆ неизрече́нное сло́ве снизхожде́нїе твоѐ. (с.  275) 
Ра́й ѿве́рзлъ є҆сѝ крⷭ҇то́мъ твои́мъ влⷣко,  и҆ разбо́йника вве́лъ є҆сѝ позна́вшаго црⷭ҇твїе твоѐ,  и҆ бога́тство бж҃е́ственнагѡ твоегѡ̀ бл҃гоꙋтро́бїѧ. 
Мч҃нченъ: Процвѣто́ша мч҃нцы ꙗ҆́коже шипцы̀  бл҃гоꙋха́ннїи, въ мы́сленныхъ де́брѣхъ, и҆ ѕлосмра́днꙋю  пре́лесть ѿгна́ша, и҆ вѣ́рныхъ сердца̀ ѡ҆бл҃гоꙋха́ша. 
Мч҃нченъ: Свѣти́льницы вселе́нныѧ, вѣ́рныхъ  сп҃си́телїе ст҃і́и, свѣ́тлыми дх҃а зарѧ́ми всѣ́хъ  просвѣти́те, ва́съ по до́лгꙋ оу҆бл҃жа́ющихъ. 
Бг҃оро́диченъ: Воздвиза́ема на дре́во жизнода́вца  ви́дѧщи, и҆ во́лею оу҆мира́юща, всѣ̑мъ жи́знь  подаю́щаго, болѧ́ше оу҆тро́бою всенепоро́чнаѧ. 
И҆́нъ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Златꙋ́ю ꙗ҆́кѡ вои́стиннꙋ кади́льницꙋ, и҆ рꙋ́чкꙋ  ма́нны, и҆ бж҃їю го́рꙋ, и҆ пала́тꙋ краснꙋ̀ бж҃е́ственнꙋю,  тѧ̀ дв҃о и҆менꙋ́емъ. 
Цр҃ковь и҆ сщ҃е́нное жили́ще сло́ва сꙋ́щи бцⷣе:  согрѣше́нїй ѡ҆чисти́лище, пречⷭ҇таѧ, бꙋ́ди мѝ  приснодв҃о. 
Ни ѧ҆зы́къ земноро́дныхъ, ни оу҆́мъ безпло́тныхъ  возмо́жетъ ржⷭ҇тво̀ твоѐ сказа́ти: вы́ше є҆стества́ бо  и҆ смы́сла, бцⷣе зижди́телѧ родила̀ є҆сѝ. 
Оу҆твержде́нїе бꙋ́ди и҆ прибѣ́жище, и҆ покро́въ  дв҃о бг҃ороди́тельнице, вѣ́рою къ тебѣ̀ прибѣга́ющымъ,  и҆ бж҃їю тѧ̀ мт҃рь провозвѣща́ющымъ. 
Пѣ́снь д҃ 
І҆рмо́съ: Прише́лъ є҆сѝ ѿ дв҃ы, не хода́тай,  ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й гдⷭ҇и. 
Оу҆праздни́лъ є҆сѝ нача́ло лю́тагѡ мїроде́ржца,  на дре́во возноси́мь, и҆ клѧ́твꙋ потреби́лъ є҆сѝ.  тѣ́мже тѧ̀ сла́вимъ, и҆̀же тобо́ю сп҃се́ни, є҆ди́не  гдⷭ҇и. (с. 276) 
Распросте́рта на дре́вѣ ви́дѣвшее тѧ̀ со́лнце  скры̀ свѣ́тъ, го́ры и҆ ка́менїе распадо́шасѧ, и҆  завѣ́са церко́внаѧ раздра́сѧ всеси́льне. 
Мч҃нченъ: Оу҆мерщвлѧ́еми, врага̀ до конца̀  оу҆мертви́сте, желѣ́зомъ стрꙋ́жеми, ко́жнагѡ  оу҆мерщвле́нїѧ дебельства̀ совлеко́стесѧ мч҃нцы гдⷭ҇ни,  и҆ сла́вою ѡ҆блеко́стесѧ. 
Мч҃нченъ: Оу҆сѣка́емыми глава́ми мч҃нцы,  оу҆жа́снѡ лꙋка́выхъ си́лъ главы̑ ѿсѣко́ша, и҆  пребыва́ющꙋю сла́вꙋ наслѣ́доваша ра́дꙋющесѧ. 
Бг҃оро́диченъ: Возсїѧ̀ и҆з̾ оу҆тро́бы твоеѧ̀,  ѻ҆трокови́це неискꙋсобра́чнаѧ, ѻ҆́ч҃ее заре́нїе  хрⷭ҇то́съ, и҆ просвѣтѝ вселе́ннꙋю, распина́емь, и҆  бѣсо́вскꙋю тьмꙋ̀ потреби́лъ є҆́сть. 
И҆́нъ. І҆рмо́съ то́йже 
Ка́плю мѝ оу҆миле́нїѧ ѡ҆дождѝ влⷣчце,  взима́ющи всѧ́къ се́рдца моегѡ̀ зно́й, и҆ помышле́нїѧ  моегѡ̀ мꙋ̑тныѧ пото́ки оу҆ставлѧ́ющи. 
Ѻ҆рꙋ́жїемъ мѧ̀ сласте́й оу҆ѧ́звлена, и҆ лежа́ща  оу҆ра́нена, пречⷭ҇таѧ не пре́зри, но и҆сцѣлѝ копїе́мъ  и҆ кро́вїю распѧ́тагѡ сн҃а твоегѡ̀ и҆ бг҃а на́шегѡ. 
Ѡ҆богати́вши влады́чествомъ всю̀ тва́рь, лю́тѣ  мѧ̀ ѡ҆бнища́вша бл҃года́тїю бж҃е́ственною оу҆ще́дри:  ꙗ҆́кѡ да велича́ю тѧ̀, ꙗ҆́кѡ бл҃гꙋ́ю мою̀  предста́тельницꙋ, всенепоро́чнаѧ. 
Прохлади́ мѧ̀ дв҃о покаѧ́нїемъ, и҆ ѡ҆дождѝ  се́рдце моѐ и҆зсо́хшее зно́емъ страсте́й, и҆злива́ющи на  мѧ̀ є҆ле́й и҆ цѣле́нїе млⷭ҇ти твоеѧ̀. 
Пѣ́снь є҃ 
І҆рмо́съ: Хода́тай бг҃ꙋ и҆ человѣ́кѡмъ бы́лъ  є҆сѝ хрⷭ҇тѐ бж҃е: тобо́ю бо влⷣко къ  свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ  приведе́нїе и҆́мамы. 
На крⷭ҇тѣ̀ пригвозди́всѧ, земна̑ѧ ѡ҆снова̑нїѧ  поколеба́лъ є҆сѝ, и҆ копїе́мъ пробода́емь, ѕмі́ѧ  началоѕло́бнаго закла́лъ є҆сѝ, и҆ то́ки сп҃се́нїѧ  всѣ̑мъ хрⷭ҇тѐ и҆сточи́лъ є҆сѝ. (с. 277) 
Не терпѣ́лъ є҆сѝ зрѣ́ти заблꙋжда́ема, є҆го́же  рꙋка́ма созда́въ, рꙋ́цѣ распросте́рлъ є҆сѝ сло́ве на  дре́вѣ оу҆мерщвлѧ́емь, и҆ ѡ҆живи́лъ є҆сѝ сего̀  дре́вомъ дре́вле оу҆ме́ршаго. 
Мч҃нченъ: Дрꙋ́зи хрⷭ҇тѡ́вы, те́плїи человѣ́кѡмъ  застꙋ̑пницы, цвѣ́ти честні́и, преꙋдо́бреннїи сосꙋ́ди  дх҃а, мꙋ́дрїи стрⷭ҇тоте́рпцы, досто́йнѣ оу҆бл҃жа́ютсѧ. 
Мч҃нченъ: Зако́ннѡ пострада̀ ли́къ ст҃ы́хъ твои́хъ  страда́лєцъ, беззако́нныхъ посрамѝ є҆ди́не  законода́вче, си́лою твое́ю, и҆ сконча́въ тече́нїе,  мч҃нчески вѣнча́сѧ. 
Бг҃оро́диченъ: Ꙗ҆ви́ласѧ є҆сѝ чⷭ҇таѧ, по  ржⷭ҇твѣ̀ нетлѣ́нна, бг҃ъ бо и҆з̾ тебѐ роди́сѧ  воплоща́емь: є҆го́же оу҆смотри́вши распина́ема, не  терпѧ́щи, оу҆тро́бною болѣ́знїю восклица́ла є҆сѝ. 
И҆́нъ 
І҆рмо́съ: Свѣ́та пода́телю и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Воплоще́нна и҆з̾ тебѐ бг҃ороди́тельнице,  вѣ́рнїи позна́хомъ, без̾ сѣ́мене сн҃а ро́ждшасѧ бг҃а  и҆́стинна, и҆ человѣ́ка є҆стество́мъ. тѣ́мже тѧ̀  сла́вимъ. 
Под̾ кро́въ тво́й, пречⷭ҇таѧ, и҆ застꙋпле́нїе  вѣ́рнїи всегда̀ прибѣга́юще вѣ́рою, тебѐ ра́ди дв҃о,  и҆збавлѧ́емсѧ всѧ́кагѡ лю́тагѡ ѡ҆бстоѧ́нїѧ. 
И҆зба́ви на́съ и҆скꙋше́нїй, и҆ ѿ бꙋ́ри  помышле́нїй пречⷭ҇таѧ, всѧ́кагѡ гнѣ́ва, и҆ всѧ́кагѡ  грѣха̀, гла́да же и҆ гꙋби́тельства, и҆ вѣ́чнагѡ дв҃о  мꙋче́нїѧ. 
Предста́тельнице на́ша, сп҃се́нїе и҆ оу҆пова́нїе  влⷣчце хрⷭ҇тїа́нъ сꙋ́щи, сп҃са́й любо́вїю тѧ̀ при́снѡ  вѣ́рнѡ воспѣва́ющихъ дв҃о всепѣ́таѧ. 
Пѣ́снь ѕ҃ 
І҆рмо́съ: Ко гдⷭ҇ꙋ ѿ ки́та і҆ѡ́на возопѝ: ты́  мѧ возведѝ и҆з̾ глꙋбины̀ а҆́да, молю́сѧ, да ꙗ҆́кѡ  и҆зба́вителю во гла́сѣ хвале́нїѧ, и҆́стины же дꙋ́хомъ  пожрꙋ̀ тебѣ̀. (с. 278) 
На ю҆́ныѧ главы̑ поло́жъ дла̑ни и҆ногда̀ і҆а́кѡвъ,  крⷭ҇тъ прописова́ше, на не́мже сло́ве распросте́рлъ  є҆сѝ дла̑ни: и҆ ѿ рꙋкѝ льсти́вагѡ борца̀ и҆зба́вилъ  є҆сѝ хрⷭ҇тѐ человѣ́чество. 
Распе́ншꙋсѧ хрⷭ҇тѐ тебѣ̀ всецр҃ю̀ во́лею,  ца́рствꙋющїй грѣ́хъ потреби́сѧ: а҆да́мъ же и҆́же  и҆ногда̀ дре́вле и҆з̾ раѧ̀ и҆згна́нный, въ то́й  вселѧ́етсѧ па́ки, тебѐ воспѣва́ѧ. 
Мч҃нченъ: Красны̀ сꙋ́ще въ ра́нахъ сщ҃є́нныѧ,  и҆̀же бл҃голѣ́пїемъ оу҆краси́вшыѧсѧ нбⷭ҇нымъ,  вои́стиннꙋ возлю́блєнныѧ гдⷭ҇ни мч҃нки, несꙋмнѣ́ннымъ  се́рдцемъ воспои́мъ. 
Мч҃нченъ: Неꙋгаси́мꙋ свѣщꙋ̀ свою̀ соблю́дше,  бж҃е́ственнїи мч҃нцы, напои́ша бога́тнѡ кровьмѝ свои́ми,  и҆ бж҃е́ственнагѡ черто́га полꙋчи́ша вхо́дъ ра́дꙋющесѧ. 
Бг҃оро́диченъ: Пое́мъ тѧ̀ всепѣ́таѧ, ꙗ҆́кѡ бг҃а  ро́ждшꙋю препѣ́таго, на дре́вѣ сопротивоборца̀ врага̀  погꙋ́бльша, и҆ и҆з̾ тлѝ и҆зба́вльшаго воспѣва́ющихъ  тогѡ̀ страда̑нїѧ. 
И҆́нъ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
И҆́же во́лею всѧ̑ содѣ́лавый, и҆зво́ли во чре́во  неискꙋсобра́чныѧ всели́тисѧ: и҆ и҆̀же тлѣ́нїемъ  болѧ́щыѧ, нетлѣ́нїемъ ѡ҆богати́лъ є҆́сть, ꙗ҆́кѡ  млⷭ҇рдъ. 
Превы́шши вы́шнихъ си́лъ, и҆ ст҃ѣ́йши є҆сѝ  пренепоро́чнаѧ, па́че є҆стества̀ вмѣсти́вши,  невмѣсти́мое сло́во во чре́во твоѐ. 
На пꙋти́ мѧ жите́йстѣмъ заблꙋжда́юща, и҆ въ  безпꙋ́тїе ча́стѡ впа́дающа грѣхо́вное, къ стезѝ  покаѧ́нїѧ влⷣчце наста́ви мѧ̀. 
Не пре́зри чⷭ҇таѧ, мольбы̑ на́шѧ, на тѧ̀  возло́жшихъ наде́ждꙋ ра̑бъ твои́хъ: прибѣ́жище бо  влⷣчце, и҆ дꙋша́мъ ѡ҆чисти́лище ты̀ є҆сѝ. (с. 279) 
Пѣ́снь з҃ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ, высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ и҆ препросла́вленъ. 
Ѻ҆рꙋ́жїе є҆́же пре́жде ѡ҆браща́емое, плещѝ  мнѣ̀ дае́тъ, ѿне́лѣже копїе́мъ прободе́сѧ, на  крⷭ҇тѣ̀ воздви́женый, бл҃гоꙋтро́бне гдⷭ҇и. тѣ́мже  велича́ю тѧ̀, твое́ю честно́ю стрⷭ҇тїю ѡ҆брѣ́тъ  безстра́стїе. 
Ѕмі́й, и҆́же мѡѷсе́емъ возвыша́емый на дре́во,  бж҃е́ственное возвыше́нїе проѡбража́ше хрⷭ҇то́во,  льсти́ваго ѕмі́ѧ оу҆мертви́вшагѡ, всѣ́хъ же  ѡ҆живи́вшагѡ на́съ оу҆мертви́вшихсѧ престꙋпле́нїемъ. 
Мч҃нченъ: Сы́нове быва́ете бж҃е́ственнымъ  прїѡбще́нїемъ, безнача́льна роди́телѧ сн҃ꙋ собезнача́льнꙋ  ст҃і́и стрⷭ҇ти пречⷭ҇тѣй оу҆подо́бльшесѧ, тѣ́мже  бра́тїю ва́съ нарица́етъ, и҆ наслѣ́дники црⷭ҇твїѧ  своегѡ̀. 
Мч҃нченъ: На крⷭ҇тъ возвыша́еми, ꙗ҆́кѡ влⷣка, и҆  копїе́мъ пробода́еми, и҆ мечѝ ссѣца́еми, на ѻ҆́гнь же  и҆ во́дꙋ раздѣлѧ́еми, и҆ сдроблѧ́еми колесы̀ бг҃оно́снїи  ра́довахꙋсѧ мч҃нцы. 
Бг҃оро́диченъ: Гро́здъ созрѣ́вшїй, є҆го́же  невоздѣ́ланнѡ чⷭ҇таѧ возрасти́ла є҆сѝ на дре́вѣ  ꙗ҆́кѡ оу҆зрѣ̀ повѣ́шена взыва́ше: ча́до моѐ  сла́дкое, мсто̀ и҆ска́пай, и҆́мже страсте́й пїѧ́нство  ѿи́метсѧ. 
И҆́нъ. І҆рмо́съ то́йже 
Крѣ́пость моѧ̀ и҆ пѣ́нїе и҆ сп҃се́нїе, и҆  и҆звѣ́стное застꙋпле́нїе, и҆ стѣна̀ неѡбори́маѧ: сꙋ́щи  влⷣчце, борю́щыѧ мѧ̀ де́мѡны поборѝ, при́снѡ и҆́щꙋщыѧ  оу҆мертви́ти мѧ̀. 
Бг҃а вопло́щши ѿ дѣ́вственныхъ твои́хъ крове́й,  ѡ҆божи́вшаго дв҃о человѣ́чество: тѣ́мже мѧ̀ страстьмѝ  ѡ҆скверне́ннаго, и҆ и҆стлѣ́вша вра́жїими ко́зньми,  и҆зба́ви мл҃твами твои́ми. (с. 280) 
Пе́щь проѡбража́ше твоѐ ржⷭ҇тво̀ всенепоро́чнаѧ:  ѻ҆́троки бо не ѡ҆палѝ, ꙗ҆́коже ни оу҆тро́бꙋ твою̀  ѻ҆́гнь непостоѧ́нный. тѣ́мже мо́лимъ тѧ̀: рабы̑ твоѧ̑  ѻ҆гнѧ̀ вѣ́чнагѡ и҆зба́ви. 
Пѣ́снь и҃ 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Кро́вїю и҆з̾ твои́хъ ре́бръ нетлѣ́нныхъ  и҆ска́павшею долготерпѣли́ве, тва́рь ѡ҆свѧти́сѧ: рѣ́ки  же многобо́жїѧ и҆зсꙋше́ны бы́ша: тꙋ́чы же ꙗ҆ви́шасѧ  бл҃гоче́стїѧ, пре́лестей бездо́ждїе потреблѧ́ющыѧ. 
Распѧ́тїѧ твоегѡ̀ со́лнце оу҆стыдѣ́сѧ, и҆ своѧ̑  лꙋчы̀ сокры̀: ка́менїе же распадо́шасѧ, и҆ а҆́дъ ни́зꙋ  оу҆страши́сѧ: пра́ведныхъ же дꙋ́си взыгра́шасѧ, ча́юще  всеконе́чнагѡ сло́ве и҆збавле́нїѧ. 
Мч҃нченъ: И҆сцѣлє́нїѧ вѣ̑рнымъ то́чатъ  ѡ҆ста́нки моще́й стрⷭ҇тоте́рпєцъ, и҆ всегда̀ вре́ды  неꙋдобоисцѣ́льныхъ болѣ́зней и҆сцѣлѣва́ютъ: ꙗ҆́кѡ  ди́венъ є҆сѝ гдⷭ҇и, зове́мъ бл҃года́рнѡ, во ст҃ы́хъ  твои́хъ мч҃нцѣхъ. 
Мч҃нченъ: Оу҆ста̀ ѕвѣре́й, и҆ врє́нїѧ  конѡ́бнаѧ, померза̑нїѧ же и҆ стꙋ́дєни, тѧ́жесть зно́ѧ,  ногте́й и҆стерза̑нїѧ претерпѣ́сте тве́рдостїю, и҆  затворє́нїѧ, и҆ нꙋ́жднꙋю сме́рть стрⷭ҇тоте́рпцы. тѣ́мже  со хрⷭ҇то́мъ прославлѧ́етесѧ. 
Бг҃оро́диченъ: Пло́ть и҆з̾ твоегѡ̀ чре́ва  прїе́млетъ хотѧ́й, и҆ зри́мь быва́етъ неви́димый, и҆  распѧ́тїе прїе́млетъ, и҆ клѧ́тва нарица́етсѧ, ѿ клѧ́твы  и҆з̾има́ѧ всѣ́хъ сн҃ъ тво́й, бг҃ора́дованнаѧ влⷣчце. 
И҆́нъ 
І҆рмо́съ: Дре́вле ѡ҆роси́вшаго є҆врє́йскїѧ  ѻ҆́троки въ пла́мени, и҆ ѡ҆пали́вшаго гдⷭ҇а халдє́и  пресла́внѡ въ не́мъ, воспое́мъ глаго́люще: бл҃гослови́те  и҆ превозноси́те є҆го̀ во вѣ́ки. (с. 281) 
Жи́во и҆ незави́стно сп҃се́нїе на́мъ  земнорѡ́днымъ, нескве́рнаѧ а҆́гница, ꙗ҆́же породила́  є҆си а҆́гнца бж҃їѧ, не пре́зри менѐ зовꙋ́ща:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Бж҃е́ственное твоѐ пречⷭ҇таѧ, ржⷭ҇тво̀ ѡ҆бновѝ  на́съ, и҆ всѣ́хъ ча̑да показа̀ и҆ сы́ны днѐ и҆ свѣ́та,  и҆ сп҃сшесѧ взыва́емъ: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Живꙋ́ю во́дꙋ породила̀ є҆сѝ чⷭ҇таѧ, ѿ ложе́снъ  дѣви́ческихъ, и҆ ѡ҆ставле́нїе и҆сточи́ла є҆сѝ ѿ  и҆сто́чника и҆сцѣле́нїй вѣ̑рнымъ. тѣ́мже всѝ зове́мъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Гро́здъ зрѣ́лый жи́зни ты̀ возрасти́ла є҆сѝ  чⷭ҇таѧ: лоза́ бо є҆сѝ оу҆слажда́ющи зе́млю бл҃ги́ми,  ю҆́же пою́ще зове́мъ: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Пѣ́снь ѳ҃ 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
И҆сцѣлѝ сокрꙋше́нїе и҆ ѻ҆каѧ́нство моѐ твое́ю  ра́ною сло́ве неизслѣ́дованне, и҆ погребе́нный ѡ҆́бразъ  лꙋка́выми страстьмѝ, ѡ҆чи́сти стрⷭ҇тїю твое́ю, гдⷭ҇и  бж҃е сп҃се́нїѧ моегѡ̀. 
Ви́дѣнъ бы́лъ є҆сѝ возноси́мь, на кѷпарі́сѣ  влⷣко, и҆ на пе́ѵкѣ, и҆ ке́дрѣ ра́ди бл҃гости,  є҆ди́нъ сы́й ст҃ы́ѧ трⷪ҇цы, є҆ди́нꙋ ѵ҆поста́сь и҆мы́й  во двою̀ є҆стєствꙋ̀, да сп҃се́ши человѣ́чество. 
Мч҃нченъ: Крⷭ҇то́мъ ꙗ҆́коже щито́мъ ѡ҆бле́кшесѧ  мч҃нцы, невреди́ми ꙗ҆ви́стесѧ, всѣ́ми стрѣла́ми  содѣ́лателѧ ѕло́бы. тѣ́мже ны́нѣ того̀ попира́ете,  томꙋ̀ рꙋга́ющесѧ ꙗ҆́кѡ хꙋдѣ́й пти́цѣ всегда̀. 
Мч҃нченъ: Землѧ̀ оу҆́бѡ зи́нꙋвши, крѡ́ви ва́шѧ  прїѧ́тъ, нб҃о же бж҃є́ственныѧ прїѧ́тъ дх҃и, и҆ со  ѻ҆́гненными чи́нми бж҃е́ственномꙋ прⷭ҇то́лꙋ предстоитѐ,  стрⷭ҇тоно́сны мч҃нцы, церко́внїи столпѝ непоколеби́мїи.  (с. 282) 
Бг҃оро́диченъ: И҆стлѣ́вшее ѡ҆бнови́ла є҆сѝ  є҆стество̀ пра́ѻтчее, па́че є҆стества̀ ро́ждши, и҆  дѣ́вствꙋющи, є҆стествꙋ̀ всемꙋ̀ созда́телѧ: є҆го́же на  крⷭ҇тѣ̀ повѣ́шена дре́вле ви́дѧщи, восклица́ла є҆сѝ  пречⷭ҇таѧ мт҃и дв҃о. 
И҆́нъ 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Чл҃вѣколю́бїѧ мѧ̀ бж҃е́ственнагѡ сподо́би  ѻ҆трокови́це, ꙗ҆́же є҆ди́на чл҃вѣколю́бца бг҃а,  пло́ть ѿ тебѐ заимова́вша, неизглаго́ланнѡ ро́ждши,  и҆зба́ви мѧ̀ бꙋ́дꙋщагѡ пла́мене, и҆ мꙋ́ки всѧ́кїѧ,  любо́вїю тебѐ сла́вѧщаго. 
Ꙗ҆́кѡ тве́рдꙋю предста́тельницꙋ, ꙗ҆́кѡ  оу҆пова́нїе и҆ стѣ́нꙋ, и҆ наде́ждꙋ, и҆ покро́въ  тве́рдъ, и҆ неѡбори́мое оу҆твержде́нїе, и҆ небꙋ́рное  приста́нище, є҆ди́нꙋ крѣ́пкое прибѣ́жище стѧжа́вше тѧ̀  всѝ, сп҃са́емсѧ всепѣ́таѧ. 
Свѣ́тъ ро́ждшаѧ бж҃е́ственный, мно́гими  помрачи́вшеесѧ страсте́й наведе́ньми, и҆ помышле́ньми  чꙋжда́гѡ, се́рдце моѐ просвѣтѝ ѻ҆трокови́це, ка́плю  подаю́щи мѝ при́снѡ, ѿ скве́рнъ грѣха̀ дв҃о,  ѡ҆чища́ющꙋю мѧ̀. 
Та́же, Досто́йно є҆́сть: И҆ покло́нъ.  Є҆ктенїа̀ и҆ свѣти́ленъ и҆ ѱалмы̀ ѻ҆бы̑чныѧ. 
На стїхо́внѣ стїхи̑ры крⷭ҇тны, гла́съ в҃: 
Крⷭ҇та̀ твоегѡ̀ дре́во хрⷭ҇тѐ бж҃е, дре́во  живо́тное показа́лъ є҆сѝ на́мъ вѣ́рꙋющымъ въ тѧ̀, и҆  си́мъ оу҆праздни́лъ є҆сѝ держа́вꙋ и҆мꙋ́щаго сме́рти:  ѡ҆живи́лъ же є҆сѝ ны̀ оу҆мерщвлє́нныѧ грѣхо́мъ.  тѣ́мже вопїе́мъ тѝ: бл҃года́телю всѣ́хъ, гдⷭ҇и сла́ва  тебѣ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ, за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑ и҆ на дѣла̀ твоѧ̑, и҆ наста́ви сы́ны  и҆́хъ. (с. 283) 
Во́лею ѡ҆бнища́въ ѡ҆бнища́нїѧ ра́ди а҆да́мова  хрⷭ҇тѐ бж҃е, прише́лъ є҆сѝ на зе́млю ѿ дв҃ы  вопло́щьсѧ, и҆ распѧ́тїе прїѧ́лъ є҆сѝ, да на́съ  свободи́ши ѿ рабо́ты вра́жїѧ, гдⷭ҇и сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Всѧ́къ гра́дъ и҆ страна̀ чтꙋ́тъ мѡ́щи  ва́шѧ, ѽ стрⷭ҇тоте́рпцы мч҃нцы: вы́ бо зако́ннѡ  пострада́вше, вѣнцы̀ нбⷭ҇ныѧ прїѧ́сте, и҆ сегѡ̀ ра́ди  ст҃и́телємъ є҆стѐ похвала̀ и҆ цр҃квамъ бл҃голѣ́пїе. 
Сла́ва, и҆ ны́нѣ, крⷭ҇тобг҃оро́диченъ, гла́съ в҃. 
Подо́бенъ: Є҆гда̀ ѿ дре́ва тѧ̀: 
Гро́здъ всезрѣ́лый чⷭ҇таѧ, є҆го́же  невоздѣ́ланнѡ во оу҆тро́бѣ носи́ла є҆сѝ, на дре́вѣ  ꙗ҆́кѡ оу҆зрѣ́ла є҆сѝ сего̀ повѣ́шена, рыда́ющи  восклица́ла є҆сѝ, и҆ взыва́ла: ча́до, сла́дость  и҆ска́пай, є҆́юже ѿи́метсѧ пїѧ́нство всѧ́кое  страсте́й, бл҃года́телю, менѐ ра́ди тебѐ ро́ждшїѧ,  свои́мъ бл҃гоꙋтро́бїемъ оу҆молѧ́емь. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ, тропа́рь, є҆ктенїа̀,  и҆ ча́съ а҃-й, и҆ про́чее, и҆ ѿпꙋ́стъ. 
Въ сре́дꙋ, бл҃жє́нны, гла́съ в҃: 
Гла́съ тѝ прино́симъ разбо́йничь, и҆ мо́лимсѧ:  помѧнѝ на́съ сп҃се, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
На крⷭ҇тъ возне́сшꙋсѧ тѝ сп҃се, совозне́слъ  є҆сѝ всѐ человѣ́ческое є҆стество̀, непреста́ннѡ  пою́щее тѧ̀. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
А҆да́мово рꙋкописа́нїе копїе́мъ твои́мъ раздра́лъ  є҆сѝ, того̀ написꙋ́ѧ въ кни́зѣ живы́хъ чл҃вѣколю́бче. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. (с. 284) 
Подо́бницы бы́вше распѧ́тїе претерпѣ́вшемꙋ, тогѡ̀  ѻ҆́бщницы и҆ сла́вѣ ꙗ҆ви́стесѧ мч҃нцы. 
Сла́ва: Ѻ҆ц҃ъ пребезнача́льный, сн҃ъ  собезнача́льный, да пое́тсѧ во є҆ди́ной че́сти и҆  сла́вѣ кꙋ́пнѡ со ст҃ы́мъ дх҃омъ. 
И҆ ны́нѣ: На крⷭ҇тѣ̀ ꙗ҆́кѡ ви́дѣвши, є҆го́же  без̾ сѣ́мене родила̀ є҆сѝ, тогѡ̀ долготерпѣ́нїе  ѻ҆трокови́це, воспѣва́ла є҆сѝ слезѧ́щи. 


(с. 284) 
Въ сре́дꙋ ве́чера, 
на Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ,  гла́съ в҃. 
Подо́бенъ: Є҆гда̀ ѿ дре́ва тѧ̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Всю̀ напои́сте зе́млю, ꙗ҆́коже рѣ́ки  раздѣ́льшесѧ дх҃ѡ́вныѧ и҆з̾ є҆де́ма, ю҆́же и҆  поѡра́вше всѣ́ѧсте сп҃си́тельное проповѣ́данїе, и҆  кла́съ бл҃гопло́денъ пожа́сте мꙋ́дрїи, дꙋ́шы сп҃се́нныхъ,  си́хъ въ мы́сленныхъ сокро́вищахъ сокрыва́юще оу҆ч҃нцы̀  гдⷭ҇ни, ꙗ҆́кѡ многоцѣ́нное бога́тство. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Ѿ тьмы̀ страсте́й и҆ сласте́й многостра́стное  моѐ се́рдце свободи́те, свѣти́льницы сꙋ́ще восто́ка  мы́сленнагѡ, и҆ просвѣти́телїе пресвѣ́тлїи со́лнца,  всѣ̑мъ возвѣща́юще разо́ршаго ле́сть но́щи ѕловѣ́рїѧ:  є҆го́же оу҆моли́те и҆ на́шѧ просвѣти́ти смы́слы,  ꙗ҆́кѡ самови́дцы сегѡ̀. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Но́выѧ вои́стиннꙋ бл҃года́ти вы̀ скрижа́ли  бг҃оначерта́нныѧ, таи́нницы и҆ сви́тцы ѡ҆дꙋшевле́ннїи  ꙗ҆ви́стесѧ, (с. 285) сло́во сп҃си́тельное носѧ́ще  напи́санное дх҃омъ, ѻ҆́ч҃имъ пе́рстомъ: тѣ́мже  проидо́сте всѧ̑ концы̀, вѣ́рꙋ правосла́внꙋю, и҆ къ  нб҃снымъ стезю̀ ведꙋ́щꙋю, всѣ̑мъ человѣ́кѡмъ ꙗ҆́вѣ  показꙋ́юще. 
Та́же стїхи̑ры мине́и ст҃о́мꙋ, а҆́ще и҆́мать. 
А҆́ще ли нѝ, и҆́ны стїхи̑ры ст҃о́мꙋ, и҆ вели́комꙋ  чꙋдотво́рцꙋ нїкола́ю, гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Въ мѵ́рѣхъ пожи́въ чꙋ́вственнѣ, мѵ́ро вои́стиннꙋ  ꙗ҆ви́лсѧ є҆сѝ: мѵ́ромъ пома́занъ бы́въ оу҆́мнымъ,  свѧ́те нїко́лае ст҃и́телю хрⷭ҇то́въ, ѡ҆бл҃гоꙋха́еши  безсме́ртнꙋю воню̀ бл҃гоꙋха́нїѧ, вѣ́рою притека́ющымъ  под̾ кро́въ тво́й, разрѣша́ѧ си́хъ ѿ напа́стей и҆  бѣ́дъ и҆ скорбе́й ѻ҆́тче, ко гдⷭ҇ꙋ твои́ми мл҃твами. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Мно́жествомъ и҆скꙋше́нїй содержи́мь, и҆  треволне́нїемъ жите́йскимъ ѡ҆бходи́мь, волна́ми же  потоплѧ́емь ѡ҆бстоѧ́нїй, и҆ печа́льми ѡ҆блага́емь, на тѧ̀  наде́ждꙋ мою̀ всю̀ возлага́ю ѻ҆́тче нїко́лае, всѣ́хъ  лю́тыхъ пода́ждь мѝ разрѣше́нїе мл҃твами твои́ми,  бл҃же́нне, є҆́же ко влⷣцѣ и҆ бг҃ꙋ на́шемꙋ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Мра́комъ и҆ потемнѣ́нїемъ помышле́нїй и҆  бѣсо́вскими лестьмѝ ѡ҆бноси́ма, и҆ плотски́ми  страстьмѝ ѡ҆бꙋрева́ема, и҆ зако́номъ побѣжда́ема  грѣхо́внымъ, пости́гнꙋвъ мѧ̀ ѡ҆зарѝ свѣ́томъ  бл҃года́ти: свѣ́тъ бо є҆сѝ въ мі́рѣ, бж҃е́ственною  просвѣща́емь заре́ю, достобл҃же́нне нїко́лае. 
Сла́ва, и҆ ны́нѣ, бг҃оро́диченъ: Сло́во, є҆́же  ѻ҆ц҃ꙋ̀, и҆ ст҃о́мꙋ дх҃ꙋ равноче́стное сы́й ꙗ҆́кѡ  вели́кое со́лнце, и҆з̾ дв҃ы бг҃оѻтрокови́цы возсїѧ́вшее  на землѝ въ послѣ̑днѧѧ, посла̀ на́съ ꙗ҆́кѡ зарѝ,  сла́внїи а҆пⷭ҇ли, свѣ́томъ вѣ́ры просвѣща́ющихъ (с.  286) всѧ̑ человѣ́ки, во мра́цѣ пре́лести, и҆ тѣ́хъ къ  не́й оу҆че́ньми бж҃е́ственными приводѧ́щихъ. 
Та́же, Свѣ́те ти́хїй: Прокі́менъ днѐ: Бж҃е  во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми.  Сті́хъ: Бж҃е, оу҆слы́ши мл҃твꙋ мою̀, внꙋшѝ глаго́лы  оу҆́стъ мои́хъ. 
На стїхо́внѣ стїхи̑ры а҆пⷭ҇тольскїѧ, гла́съ в҃: 
Возвели́чилъ є҆сѝ сп҃се, во вселе́ннѣй  верхо́вныхъ а҆пⷭ҇лъ и҆мена̀: навыко́ша бо нбⷭ҇нымъ, и҆  неизрече́нна да́ша земны̑мъ и҆сцѣлє́нїѧ: и҆ сѣ́ни  и҆́хъ є҆ди́ны недꙋ́ги оу҆врачева́хꙋ, и҆̀же ѿ ры́барей  чꙋдотворѧ́ще, и҆ и҆̀же ѿ і҆ꙋдє́й бг҃осло́вѧще  бл҃года́ти оу҆чє́нїѧ: и҆́хже ра́ди млⷭ҇рде, да́ждь  на́мъ ве́лїю млⷭ҇ть. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ, сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
И҆̀же ѿ непра́ведныхъ дѣѧ́нїй всегда̀ бори́ми,  и҆ къ тебѣ̀ прибѣга́юще вои́стиннꙋ сꙋ́щемꙋ бг҃ꙋ, гла́съ  твои́хъ оу҆чєни́къ прино́симъ тѝ, глаго́люще: сп҃си́  ны наста́вниче, погиба́емъ. покажѝ и҆ ны́нѣ врагѡ́мъ  на́шымъ, мо́лимсѧ ꙗ҆́кѡ покрыва́еши лю́ди, и҆ сп҃са́еши  ѿ бѣ́дъ, мл҃твами а҆пⷭ҇лъ, презира́ѧ грѣхѝ, за  мно́гꙋю бл҃госты́ню, гдⷭ҇и сла́ва тебѣ̀. 
Сті́хъ: Поми́лꙋй на́съ гдⷭ҇и, поми́лꙋй на́съ:  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ, наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Ве́лїѧ сла́ва ю҆́же стѧжа́сте ст҃і́и вѣ́рою: не  то́кмѡ бо во страда́нїихъ врага̀ побѣди́ли є҆стѐ, но  и҆ по сме́рти дꙋ́хи прогонѧ́ете, недꙋ̑жныѧ и҆сцѣлѧ́ете,  дꙋ́шъ и҆ тѣле́съ вра́чеве, моли́тесѧ ко гдⷭ҇ꙋ,  поми́ловатисѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Ꙗ҆́кѡ  плодови́та ма́слина, дв҃а и҆зрастѝ тебѐ плода̀  живо́тнаго, плодоноси́ти мі́рꙋ ве́лїю и҆ бога́тꙋю млⷭ҇ть. 
Та́же, Ны́нѣ ѿпꙋща́еши: Трист҃о́е. Тропа́рь,  и҆ ѿпꙋ́стъ. (с. 287) 
Въ сре́дꙋ на повече́рїи, 
канѡ́нъ моле́бный прест҃ѣ́й бцⷣѣ. Гла́съ в҃. 
Пѣ́снь а҃ 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
И҆́же бл҃гоче́стнѡ тѧ̀ чⷭ҇таѧ, сꙋ́щꙋю бцⷣꙋ  и҆сповѣ́дающаго дꙋше́ю и҆ оу҆сты̑, ѿ лю́тыхъ бѣ́дъ,  и҆ недꙋ̑гъ и҆ прегрѣше́нїй ны́нѣ сп҃сѝ пречⷭ҇таѧ. 
Всю̀ въ тебѣ̀ бл҃года́тей бе́зднꙋ лежа́щꙋ  оу҆вѣ́дѣхомъ: тѣ́мже прибѣга́юще бцⷣе оу҆се́рднѡ  къ покро́вꙋ твоемꙋ̀ бж҃е́ственномꙋ, спаса́емсѧ. 
Сла́ва: Ѡ҆ на́съ тѧ̀ пою́щихъ пречⷭ҇таѧ, молѝ  воплоще́ннаго ѿ пречⷭ҇тыхъ твои́хъ и҆ честны́хъ  крове́й, и҆зба́витисѧ ѿ прегрѣше́нїй, и҆ болѣ́зней  го́рькихъ. 
И҆ ны́нѣ: Тѧ̀ похвалꙋ̀ вѣ́рнїи всѝ стѧжа́хомъ,  прибѣ́жище и҆ оу҆твержде́нїе и҆ ра́дованїе, и҆ дꙋша́мъ  сп҃се́нїе, наде́ждꙋ же и҆ стѣ́нꙋ, бг҃обл҃года́тнаѧ. 
Пѣ́снь г҃ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Мл҃твами твои́ми чⷭ҇таѧ, бг҃а є҆го́же родила̀  є҆сѝ, пода́ждь благопремѣ́нна твои̑мъ рабѡ́мъ,  притека́ющымъ къ покро́вꙋ твоемꙋ̀, и҆ вѣ́рнѡ  кла́нѧющымсѧ твоемꙋ̀ ржⷭ҇твꙋ̀. 
Глаго́лы моеѧ̀ мл҃твы оу҆слы́ши дв҃о, и҆з̾  глꙋбины̀ моегѡ̀ се́рдца, ꙗ҆̀же приношꙋ́ ти препѣ́таѧ,  и҆ ѿ страсте́й и҆ напа́стей сп҃си́ мѧ. 
Сла́ва: Всю̀ мою̀ жи́знь ѡ҆кормѝ дв҃о,  оу҆пова́нїе моѐ и҆ предста́тельнице, и҆скꙋше́нїй и҆  наи́тїѧ и҆збавлѧ́ющи, и҆ нꙋ́жныхъ бг҃оневѣ́сто. (с. 288) 
И҆ ны́нѣ: Премꙋ́дрость бж҃їю ѵ҆поста́снꙋю на  рꙋкꙋ̀ ꙗ҆́кѡ носи́вши бг҃омт҃и, ѿ невѣ́дѣнїѧ и҆  заблꙋжде́нїѧ и҆зба́витисѧ на́мъ, моли́сѧ. 
Пѣ́снь д҃ 
І҆рмо́съ: Оу҆слы́шахъ гдⷭ҇и, сла́вное твоѐ  смотре́нїе, и҆ просла́вихъ чл҃вѣколю́бче непостижи́мꙋю  твою̀ си́лꙋ. 
Ꙗ҆́звамъ мои̑мъ дꙋшє́внымъ, и҆ плѡтски́мъ  скве́рнамъ, ꙗ҆́же бг҃а ро́ждшаѧ влⷣчце, разрѣше́нїе  пода́ждь. 
Ѡ҆скверне́ннаго мѧ̀ страстьмѝ, и҆ помышле́нїи, и҆  житїѧ̀ треволне́нїи, оу҆пова́нїемъ дв҃о, и҆ вѣ́рою  оу҆твердѝ. 
Сла́ва: Ѿ наи́тїѧ и҆зба́ви мѧ̀ мт҃и бж҃їѧ, и҆  бꙋ́ри, и҆ бѣ́дъ твои́ми мл҃твами, є҆ди́на препѣ́таѧ. 
И҆ ны́нѣ: Ѡ҆бꙋрева́ема волна́ми жите́йскими,  и҆схитѝ дв҃о, къ твоемꙋ̀ приста́нищꙋ наставлѧ́ющи мѧ̀. 
Пѣ́снь є҃ 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Ѻ҆рꙋ́жїе непобѣди́мое и҆мꙋ́ще, на разли̑чнаѧ  и҆скꙋшє́нїѧ вра̑жїѧ, всѧ́кагѡ ѡ҆ѕлобле́нїѧ и҆збавлѧ́емсѧ  ꙗ҆́вѣ, и҆̀же тѧ̀ бцⷣꙋ чⷭ҇тꙋю вѣ́дꙋщїи. 
Зако́на и҆сполне́нїе, вы́шшаѧ херꙋві̑мъ, родила̀  є҆сѝ бж҃їѧ сло́ва воплоще́нна, сн҃а є҆диноро́дна:  є҆го́же ѡ҆ рабѣ́хъ твои́хъ оу҆молѝ. 
Сла́ва: Всѧ́ческихъ творца̀ на рꙋкꙋ̀ твоє́ю  чⷭ҇таѧ носѧ́щи, сего̀ на́мъ твои́ми мл҃твами  благопремѣ́нна дава́й, ны́нѣ всѣ́мъ се́рдцемъ къ  тебѣ̀ прибѣга́ющымъ. 
И҆ ны́нѣ: Ѿ оу҆тѣсне́нїѧ и҆ болѣ́зни дꙋ́ши,  мольбꙋ̀ приношꙋ́ ти ѻ҆каѧ́нный: щедро́тъ є҆ди́на  ро́ждшаѧ вино́вное сло́во, оу҆ще́дривъ сп҃си́ мѧ. (с.  289) 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Сп҃се́нїѧ приста́нище вѣ́дый тѧ̀, пла́ваѧ  многопеча́льнагѡ житїѧ̀ мо́ре, призыва́ю влⷣчце:  ѡ҆корми́тельница дꙋшѝ мое́й бꙋ́ди. 
Ѡ҆бнажи́хсѧ ѻ҆де́жды цѣломꙋ́дрїѧ моегѡ̀,  ѡ҆ѕло́бленъ бы́въ, но мт҃и приснодв҃о бг҃а ро́ждшаѧ,  ра́дости ѻ҆де́ждꙋ пода́ждь мѝ. 
Сла́ва: Чи́стагѡ житїѧ̀ ѿпадо́хъ, къ лѣ́ности  жи́въ стра́стный: но возведѝ бл҃гослове́ннаѧ влⷣчце,  повелѣ́нїємъ сн҃а твоегѡ̀ сочта́вши. 
И҆ ны́нѣ: Млⷭ҇ти твоеѧ̀ бцⷣе сподо́би мѧ̀,  премлⷭ҇тиваго сло́ва поро́ждшаѧ, свое́ю кро́вїю ѿ тлѝ  человѣ́ки и҆зба́вльшаго. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ в҃. Подо́бенъ: Бж҃е́ственнагѡ  бы́хомъ: 
Бж҃е́ственнагѡ мѧ̀ вхо́да чⷭ҇таѧ сподо́би,  мл҃твами твои́ми приснодв҃о, и҆ соꙋ́зы лю́тыхъ страсте́й  расто́ргши, пла́мене бꙋ́дꙋщагѡ мѧ̀ свободѝ. 
Пѣ́снь з҃ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ: посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
На крⷭ҇тѣ̀ приго́ждьсѧ, и҆́же и҆з̾ тебѐ  воплоти́выйсѧ бг҃ороди́тельнице, а҆да́мово раздра̀  рꙋкописа́нїе: є҆го́же ны́нѣ дв҃о молѝ, всѧ́кїѧ ѕло́бы  и҆зба́витисѧ вѣ́рою зовꙋ́щымъ: бл҃гослове́ннаѧ, ꙗ҆́же  бг҃а пло́тїю ро́ждшаѧ. 
Наде́жда бл҃га́ѧ, застꙋ́пница же вѣ́рныхъ є҆сѝ  влⷣчце: и҆ ны́нѣ мо́лимсѧ тебѣ̀, дарова́ти млⷭ҇ти  пꙋчи́нꙋ всѣ̑мъ на тѧ̀ надѣ́ющымсѧ, и҆ зовꙋ́щымъ тѝ:  бл҃гослове́ннаѧ, ꙗ҆́же бг҃а пло́тїю ро́ждшаѧ. (с. 290) 
Сла́ва: Тьмо́ю лю́тою житїѧ̀ ѡ҆б̾ѧ́тъ бы́въ,  соскорбѧ́щагѡ и҆ сболѣ́знꙋющагѡ не ѡ҆брѣто́хъ: твое́ю  дв҃о свѣ́тлостїю разрѣшѝ тьмꙋ̀ прегрѣше́нїй, и҆  ѡ҆зарѝ пѣ́ти тебѐ бл҃гослове́ннаѧ, ꙗ҆́же бг҃а пло́тїю  ро́ждшаѧ. 
И҆ ны́нѣ: Въ кра́снꙋю ѻ҆де́ждꙋ сп҃си́тельныхъ  за́повѣдей креще́нїемъ ѡ҆дѣ́ѧвсѧ, ѡ҆черни́хъ лѣ́ностїю  ѻ҆каѧ́нный, ны́нѣ же къ тебѣ̀ притека́ю дв҃о, во  ѻ҆де́ждꙋ просѧ̀ сп҃се́нїѧ тобо́ю па́ки ѡ҆блещи́сѧ. 
Пѣ́снь и҃ 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
И҆знемога́етъ мо́й ны́нѣ оу҆́мъ, во глꙋбинꙋ̀  впа́дъ безче́стїѧ, ꙗ҆́кѡ ѿвсю́дꙋ разли́чными ѡ҆б̾ѧ́тъ  є҆́смь ѕлы́ми: но ты̀ дв҃о и҆сцѣлѝ, безстра́стїѧ  свѣ́томъ ѡ҆дѣ́ѧвши. 
Сто́лпъ крѣ́пости тве́рдъ, и҆ степе́нь, и҆  храни́тельницꙋ, и҆ застꙋ́пницꙋ стѧжа́вше тѧ̀ вѣ́рою,  спаса́емсѧ ны́нѣ, пою́ще ржⷭ҇тво̀ твоѐ пречⷭ҇таѧ, и҆  превозносѧ́ще є҆го̀ во всѧ̑ вѣ́ки. 
Сла́ва: Безсме́ртїѧ зарю̀, и҆ и҆сто́чникъ вѣ́мы  тѧ̀ бцⷣе, ꙗ҆́кѡ ро́ждшꙋю сло́во безсме́ртнагѡ ѻ҆ц҃а̀,  всѧ̑ ѿ сме́рти и҆збавлѧ́ющее, превозносѧ́щыѧ є҆го̀ во  всѧ̑ вѣ́ки. 
И҆ ны́нѣ: Стрꙋи̑ и҆сцѣле́нїй на́мъ всегда̀  вѣ̑рнымъ чⷭ҇таѧ и҆сточа́еши, є҆гѡ́же незави́стнꙋю  бл҃года́ть взе́млюще, воспѣва́емъ ржⷭ҇тво̀ твоѐ чⷭ҇таѧ,  и҆ превозно́симъ во всѧ̑ вѣ́ки. 
Пѣ́снь ѳ҃ 
І҆рмо́съ: Ѿ бг҃а бг҃а сло́ва неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. (с. 291) 
Бг҃обл҃же́ннаѧ ѻ҆трокови́це, наде́ждꙋ мою̀ всю̀  оу҆се́рднѡ возложи́хъ на тѧ̀: сп҃си́ мѧ мт҃и и҆́стиннагѡ  живота̀, и҆ пи́щи присносꙋ́щныѧ насы́титисѧ, молѝ  чⷭ҇таѧ, вѣ́рою тѧ̀ и҆ любо́вїю пѣ́сньми велича́ющемꙋ. 
Ꙗ҆́вльшисѧ дв҃о две́рь бж҃е́ственнагѡ свѣ́та,  дꙋшѝ моеѧ̀ мглꙋ̀ свѣ́томъ твои́мъ невеще́ственнымъ и҆  блиста́нїи ѡ҆зарѝ, и҆ ѿ вѣ́чнагѡ ѻ҆гнѧ̀ и҆зба́витисѧ  мѝ сподо́би чⷭ҇таѧ, хода́тайствы твои́ми: ꙗ҆́кѡ да  непреста́ннѡ велича́ю тѧ̀. 
Сла́ва: Болѧ́щыѧ зрѧ́щи дꙋше́ю и҆ тѣ́ломъ, и҆  вве́ржєныѧ въ стра̑сти лю̑тыѧ, бл҃гоꙋтро́бїемъ твои́мъ  влⷣчце и҆сцѣли́вши разрѣшѝ, и҆̀же ны́нѣ стꙋжа́ємыѧ  печа́льми: да вѣ́рою и҆ любо́вїю тѧ̀ пѣ́сньми  велича́ютъ. 
И҆ ны́нѣ: Во чре́во твоѐ всели́сѧ, є҆го́же  и҆з̾ чре́ва превѣ́чный ѻ҆ц҃ъ родѝ сн҃а, соверше́нъ  бы́сть человѣ́къ, и҆ и҆сто́чникъ бл҃года́тей тѧ̀  бг҃омт҃и показа̀ на́мъ, вѣ́рнѡ кла́нѧющымсѧ  несказа́нномꙋ твоемꙋ̀ ржⷭ҇твꙋ̀. 
Та́же, Досто́йно є҆́сть: И҆ покло́нъ. И҆  про́чее ѻ҆бы́чно, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи сѣда́льны а҆пⷭ҇льскїѧ, гла́съ  в҃: 
И҆́же оу҆мꙋдри́вый ловцы̀ па́че ри́торѡвъ, и҆  посла́вый ꙗ҆́коже проповѣ́дники по все́й землѝ,  неизглаго́ланнымъ чл҃вѣколю́бїемъ твои́мъ хрⷭ҇тѐ бж҃е:  тѣ́хъ ра́ди оу҆твердѝ цр҃ковь твою̀, и҆ вѣ̑рнымъ  низпослѝ бл҃гослове́нїе твоѐ, є҆ди́не во ст҃ы́хъ  почива́ѧй. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Премꙋ́дрости бж҃їѧ сꙋ́ще оу҆ч҃нцы̀ и҆ самови́дцы,  премꙋ́дрыхъ и҆ ри́торѡвъ ꙗ҆́кѡ немꙋ́дрꙋю мꙋ́дрость  ѡ҆хꙋди́ша, (с. 292) простото́ю про́повѣди ꙗ҆зы́ки  оу҆мꙋдри́вше бж҃е́ственнїи а҆пⷭ҇ли, правосла́внѡ  воспѣва́ти содѣ́телѧ є҆ди́наго и҆ гдⷭ҇а. 
Сла́ва, и҆ ны́нѣ, бг҃оро́диченъ: Тебѐ велича́емъ  бцⷣе, вопїю́ще: ра́дꙋйсѧ незаходи́магѡ свѣ́та  ѻ҆́блаче: того́ бо носи́ла є҆сѝ въ нѣ́дрѣхъ твои́хъ,  сла́вы гдⷭ҇а. 
По в҃-мъ стїхосло́вїи, сѣда́ленъ, гла́съ в҃: 
Оу҆лови́вше ловцы̀ ꙗ҆зы́ки мре́жею дх҃а, и҆  наꙋчи́ша концы̀ земны̑ѧ тебѣ̀ кла́нѧтисѧ со ѻ҆ц҃е́мъ,  и҆ дх҃омъ хрⷭ҇тѐ бж҃е: тѣ́хъ ра́ди оу҆твердѝ цр҃ковь  твою̀, и҆ вѣ̑рнымъ низпослѝ бл҃гослове́нїе твоѐ, и҆́же  є҆ди́не млⷭ҇тиве и҆ чл҃вѣколю́бче. 
Сті́хъ: И҆сповѣ́дѧтъ нб҃са̀ чꙋдеса̀ твоѧ̑ гдⷭ҇и.  И҆ па́ки глаго́ли то́йже сѣда́ленъ. 
Посе́мъ, Сті́хъ: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. 
Мч҃нченъ: Страстоно́сцы гдⷭ҇ни, бл҃же́нна землѧ̀  напи́вшаѧсѧ кро́ве ва́шеѧ, и҆ ст҃и хра́ми прїе́мшїи  тѣлеса̀ ва̑ша: на сꙋди́щи бо врага̀ ѡ҆бличи́сте, и҆  хрⷭ҇та̀ со дерзнове́нїемъ проповѣ́дасте. того̀ ꙗ҆́кѡ  бл҃га моли́те сп҃сти́сѧ, мо́лимсѧ, дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Бж҃е́ственнагѡ  є҆стества̀ ѻ҆́бщницы бы́хомъ, тобо́ю бцⷣе приснодв҃о:  бг҃а бо на́мъ воплоще́нна родила̀ є҆сѝ. тѣ́мже тѧ̀ по  до́лгꙋ всѝ бл҃гоче́стнѡ велича́емъ. 
По г҃-мъ стїхосло́вїи, сѣда́льны, гла́съ в҃. 
Подо́бенъ: Млⷭ҇рдїѧ сꙋ́щи и҆сто́чникъ: 
И҆́же свѣти̑ла свѣ̑тлаѧ, ст҃ы̑ѧ твоѧ̑ оу҆ч҃нкѝ  сло́ве въ мі́ръ посла́въ, и҆ просвѣти́лъ є҆сѝ  подсо́лнечнꙋю, тьмы̀ неразꙋ́мїѧ и҆збавлѧ́ѧ всѣ́хъ  человѣ̑къ. тѣ́хъ мл҃твами при́снѡ оу҆моле́нъ быва́ѧ,  ю҆́же во тьмѣ̀ дꙋ́шꙋ мою̀ просвѣтѝ чл҃вѣколю́бче, и҆  сп҃си́ мѧ. 
Лꙋча́ми чꙋде́съ нїко́лае, просвѣща́еши  подсо́лнечнꙋю всю̀, и҆ разрѣша́еши мра́къ скорбе́й, и҆  бѣ́дъ ѿгонѧ́еши наше́ствїе, предста́тель сы́й  теплѣ́йшїй. (с. 293) 
Сла́ва, и҆ ны́нѣ, бг҃оро́диченъ: Неискꙋсобра́чнаѧ  пречⷭ҇таѧ, ст҃а́ѧ бцⷣе безневѣ́стнаѧ, сн҃а твоего̀,  є҆го́же па́че є҆стества̀ пло́тїю родила̀ є҆сѝ, со  а҆пⷭ҇лы при́снѡ молѝ согрѣше́нїй проще́нїе, и҆ житїѧ̀  и҆справле́нїе, и҆ страсте́й премѣне́нїе дарова́ти  всѣ̑мъ пою́щымъ тѧ̀. 
Канѡ́нъ ст҃ы̑мъ а҆пⷭ҇лѡмъ, творе́нїе ѳеофа́ново.  Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀,  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Свѣ́та бж҃е́ственнагѡ мо́лнїѧ вѣ́рою бы́вше,  свѣтови́днїи сп҃сѡвы а҆пⷭ҇ли, всего́ мѧ просвѣти́те  ѡ҆мрача́ема сласте́й че́рностїю, и҆ въ лѣ́ности всѐ  моѐ житїѐ проше́дша. [Два́жды.] 
Оу҆ч҃нцы̀ и҆ дрꙋ́зи хрⷭ҇тѡ́вы, дрꙋ́га мѧ̀ бы́вша  врагꙋ̀, ѕлы́хъ ра́ди присвое́нїѧ, ѿ сегѡ́ мѧ  и҆збавлѧ́йте сподви́жꙋще мою̀ дꙋ́шꙋ къ любвѝ,  возлюби́вшагѡ ро́дъ человѣ́чь бл҃госты́ни ра́ди. 
Смире́ннаѧ дꙋшѐ моѧ̀, пре́жде сме́рти потщи́сѧ  пока́ѧтисѧ, и҆ себѐ оу҆мерщвле́ннꙋю пла́чи: да ꙗ҆́кѡ  ла́зарѧ четверодне́внаго воскр҃си́вый ꙗ҆́кѡ милосе́рдъ,  и҆ тебѐ воскреси́тъ а҆пⷭ҇тѡлъ мольба́ми. 
Бг҃оро́диченъ: Бл҃га́го ро́ждши бг҃а, пречⷭ҇таѧ,  всѣ́хъ бл҃готворѧ́щаго, тлѣ́нїемъ содержи́мыхъ, того̀  молѝ пренепоро́чнаѧ, со прⷪ҇ро́ки, и҆ мч҃нки, и҆  а҆пⷭ҇лы, всѣ́хъ и҆зба́вити ѿ напа́стей. 
И҆́нъ канѡ́нъ ст҃о́мꙋ и҆ вели́комꙋ чꙋдотво́рцꙋ  мѷроточи́вомꙋ нїкола́ю, [є҆гѡ́же краегране́сїе:  Мольбꙋ̀ любе́знꙋ нїко́лае прїимѝ.] Творе́нїе  і҆ѡ́сифово. Гла́съ в҃. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.  (с. 294) 
Всегда̀ бж҃е́ственномꙋ прⷭ҇то́лꙋ бл҃года́ти  предстоѧ̀ нїко́лае, бл҃года́ть и҆ млⷭ҇ть дарова́ти  моли́сѧ, тебѐ призыва́ющымъ вѣ́рою рабѡ́мъ твои̑мъ. 
На землѝ вели́ка предста́телѧ тѧ̀ показа̀ бг҃ъ  бѣ́дствꙋющымъ: тѣ́мже мѝ предста́ни въ нощѝ и҆ во  днѝ, сохранѧ́ѧ мѧ̀ ѿ собла̑знъ борца̀. 
Ꙗ҆́коже дневнꙋ́ю ѕвѣздꙋ̀ оу҆вѣ́дѣвъ тѧ̀,  твои́ми свѣтоза́рными лꙋча́ми тьмы̀ да и҆зба́влюсѧ  и҆скꙋше́нїй, и҆ бѣ́дъ и҆ всѧ́кагѡ грѣха̀, ѻ҆́тче  нїко́лае. 
Бг҃оро́диченъ: Тѣле́сныхъ болѣ́зней и҆зба́ви  мѧ̀, и҆ дꙋшѝ моеѧ̀ и҆сцѣлѝ недовѣ́дѡмыѧ стрꙋ́пы, и҆  ѻ҆гнѧ̀ вѣ́чнагѡ и҆схити́ мѧ, є҆ди́на бг҃обл҃года́тнаѧ. 
Пѣ́снь г҃ 
І҆рмо́съ: Процвѣла̀ є҆́сть пꙋсты́нѧ, ꙗ҆́кѡ  крі́нъ гдⷭ҇и, ꙗ҆зы́ческаѧ неплодѧ́щаѧ цр҃ковь,  прише́ствїемъ твои́мъ, въ не́йже оу҆тверди́сѧ моѐ  се́рдце. 
Оу҆ч҃тлѧ стѧжа́вше ст҃і́и премⷣрость ѻ҆́ч҃ꙋю  дх҃омъ, є҆́ллинскꙋю ѡ҆бꙋи́сте премⷣрость, бг҃ови́дцы  досточꙋ́днїи. 
Непло́дїе дꙋшѝ моеѧ̀ разрѣши́те всехва́льнїи, и҆  бл҃гоча́дїе дѣѧ́нїй, въ добродѣ́телехъ приноси́ти  сотвори́те, ꙗ҆́кѡ сло́ва самови́дцы достобл҃же́ннїи. 
Лю́тѣ мѧ̀ оу҆ѧде́на ны́нѣ ꙗ҆дови́тымъ  оу҆грызе́нїемъ вра́жїимъ, и҆сцѣлѝ мольба́ми а҆пⷭ҇тѡлъ  твои́хъ, бл҃годѣ́телю всѣ́хъ многомлⷭ҇тиве. 
Бг҃оро́диченъ: Бг҃а пребл҃га́го оу҆молѝ  пречⷭ҇таѧ, со а҆пⷭ҇лы всѣ́ми, ѿ всѧ́кагѡ вре́да, и҆  ѡ҆бстоѧ́нїѧ, и҆ бѣ́дъ и҆зба́витисѧ чтꙋ́щымъ тѧ̀. 
И҆́нъ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
И҆сцѣле́нїй и҆сто́чникъ сы́й ст҃е, стра̑сти  оу҆врачꙋ́й дꙋшѝ моеѧ̀, и҆ жи́знь мою̀ соблюдѝ,  невре́дна мѧ̀ сохранѧ́ѧ раба̀ твоего̀. (с. 295) 
Оу҆ма̀ моегѡ̀ побѣжде́нїе и҆справлѧ́ѧ, ѿ  вре́да ви́димыхъ и҆ неви́димыхъ борю́щихъ мѧ̀ сп҃са́й,  ꙗ҆́кѡ предста́тель мо́й вели́кїй нїко́лае. 
И҆́же є҆ди́нъ бл҃гі́й тѧ̀ бл҃га застꙋ́пника  человѣ́кѡмъ дадѐ бл҃же́нне, сегѡ̀ ра́ди молю̀ тѧ̀: ѿ  всѧ́кихъ мѧ̀ ѕѡ́лъ свободѝ. 
Бг҃оро́диченъ: Крѣ́пость моѧ̀ и҆ ра́дость и҆  весе́лїе, и҆ стѣна̀ тве́рдаѧ и҆ предста́тельнице, ты̀  є҆сѝ всенепоро́чнаѧ, и҆скꙋше́нїй и҆ бѣ́дъ и҆збавлѧ́ющи  мѧ̀. 
Пѣ́снь д҃ 
І҆рмо́съ: Прише́лъ є҆сѝ ѿ дв҃ы, не хода́тай ни  а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й гдⷭ҇и. 
А҆́лчꙋща мѧ̀ всегда̀, и҆ гла́домъ и҆ста́ема,  сп҃се́нїѧ снѣ́дьми насы́ти є҆ди́не чл҃вѣколю́бче,  бж҃е́ственными мольба́ми а҆пⷭ҇тѡлъ, во все́мъ мі́рѣ  проповѣ́давшихъ тѧ̀. [Два́жды.] 
На мо́ре мїрско́е наве́лъ є҆сѝ всѣ́хъ, ꙗ҆́кѡ  ко́ни чл҃вѣколю́бче, сла̑вныѧ а҆пⷭ҇лы твоѧ̑, тогѡ̀  возмꙋща́ющыѧ сла̑ныѧ невѣ́рствїѧ го́рькїѧ во́ды. 
Сл҃нца хрⷭ҇та̀ сꙋ́щымъ во тьмѣ̀ возвѣсти́вше, во  тьмѣ́ мѧ лежа́ща грѣхо́внѣй просвѣти́те а҆пⷭ҇толи  прехва́льнїи, возбранѧ́юще лꙋка̑вымъ помыслѡ́мъ се́рдца  моегѡ̀. 
Бг҃оро́диченъ: Всепѣ́таѧ, ꙗ҆́же бг҃а препѣ́таго  ро́ждшаѧ, ѡ҆ пою́щихъ тѧ̀ со а҆пⷭ҇лы молѝ, ꙗ҆́кѡ да  и҆зба́вимсѧ ѿ грѣхѡ́въ, и҆ бѣ́дъ и҆ ѡ҆ѕлобле́нїѧ. 
И҆́нъ 
І҆рмо́съ: Пою́ тѧ, слꙋ́хомъ бо гдⷭ҇и оу҆слы́шахъ,  и҆ оу҆жасо́хсѧ: до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многомлⷭ҇тиве. 
Оу҆краси́въ прⷭ҇то́лъ добродѣ́тельми нїко́лае,  оу҆краше́нїе ꙗ҆ви́лсѧ є҆сѝ ст҃и́телємъ честно́е.  тѣ́мже тѧ̀ молю̀: нелѣ́потꙋ дꙋшѝ моеѧ̀ оу҆красѝ, и҆  ѿ мїрски́хъ собла̑знъ сп҃си́ мѧ. (с. 296) 
Стезю̀ та́мѡ ведꙋ́щꙋю оу҆гла́ди мѝ пребл҃же́нне:  ѿ жите́йскихъ во́лнъ ѡ҆блегчи́ мѧ, и҆ ко приста́нищꙋ  жи́зни возведѝ нїко́лае, ѿ тебѐ предста́телѧ  вели́кагѡ ѡ҆богати́вшасѧ. 
Глагѡ́лъ бж҃е́ственныхъ послꙋ́шателю, оу҆слы́шавъ  моѧ̑ глаго́лы, и҆зба́ви мѧ̀ ѿ бѣсо́вскихъ собла̑знъ,  и҆ беззако́нныхъ мꙋже́й, и҆ всѧ́кихъ ѡ҆бстоѧ́нїй  находѧ́щихъ, вели́кїй нїко́лае. 
Бг҃оро́диченъ: Ст҃а́ѧ бцⷣе влⷣчце, въ нощи́ мѧ и҆  во днѝ ѡ҆свѧтѝ, и҆ сохранѝ, и҆ наста́ви ко сп҃се́нїю  мно́гими грѣхѝ па́дающа, и҆ прило́гми бѣсо́вскими  низрѣ́ема. 
Пѣ́снь є҃ 
І҆рмо́съ: Хода́тай бг҃ꙋ и҆ человѣ́кѡмъ бы́лъ  є҆сѝ хрⷭ҇тѐ бж҃е: тобо́ю бо влⷣко къ  свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ  приведе́нїе и҆́мамы. 
Вели́кїй па́стырь посредѣ̀ волкѡ́въ посла̀ ꙗ҆́кѡ  ѻ҆́вцы, бж҃е́ствєнныѧ оу҆ченикѝ своѧ̑, тѣ́хъ  претворѧ́ющѧ бж҃їею си́лою креще́нїѧ, и҆ добро́тою  слове́съ. [Два́жды.] 
Бж҃е́ственнымъ свѣ́томъ, ꙗ҆̀же во тьмѣ̀  пре́лести просвѣти́сте а҆пⷭ҇ли сердца̀. тѣ́мже молю̀  вы̀, ѡ҆темне́наго мѧ̀ сластьмѝ мра́чными, просвѣти́те  бг҃облаже́ннїи. 
Ѻ҆каѧ́ннаѧ дꙋшѐ, пре́жде конца̀ потщи́сѧ и҆  пока́йсѧ, гдⷭ҇еви зовꙋ́щи: согрѣши́хъ тѝ влⷣко,  простѝ а҆пⷭ҇тѡлъ ра́ди, и҆ сп҃си́ мѧ ꙗ҆́кѡ милосе́рдъ. 
Бг҃оро́диченъ: Свѣ́томъ твои́мъ ѡ҆зарѝ во тьмѣ̀  лежа́ща мѧ̀, свѣ́та жили́ще, и҆ со а҆пⷭ҇лы моли́сѧ  пренепоро́чнаѧ, ѿ всѧ́кїѧ нꙋ́жды и҆зба́вити мѧ̀ твои́ми  мл҃твами. 
И҆́нъ 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Зако́на бж҃їѧ и҆спо́лнителю, молѝ бл҃га́го бг҃а,  зако́ны бж҃е́ствєнныѧ мѝ соблюда́ти, и҆  беззако́ннꙋющихъ вра̑гъ и҆зми́ мѧ, и҆ бѣсо́вскагѡ  вре́да, всебл҃же́нне нїко́лае. (с. 297) 
Ꙗ҆́коже дре́вле предста́въ ст҃е, и҆збавлѧ́ѧ  ю҆́ношы трѝ: си́це и҆ менѐ ѿ всѧ́кагѡ грѣха̀  и҆зба́ви твои́ми къ бг҃ꙋ мл҃твами, бг҃омꙋ́дре нїко́лае. 
Сщ҃еннодѣ́лателю хрⷭ҇то́въ, грѣ́шникѡмъ  и҆спорꙋ́чниче, вели́кїй чꙋдотво́рче, бл҃года́вца молѝ  бг҃а, да не посрами́тъ менѐ въ ча́съ сꙋ́дный. 
Бг҃оро́диченъ: Гдⷭ҇ороди́тельнице чⷭ҇таѧ,  ѡ҆блада́ема мѧ̀ мно́гими страстьмѝ, ꙗ҆́кѡ бл҃га̀  предста́вши и҆зба́ви ѿ си́хъ: ꙗ҆́кѡ да тѧ̀ воспѣва́ю  дꙋше́ю и҆ се́рдцемъ и҆ ѧ҆зы́комъ, сп҃са́емь. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
И҆̀же во́дꙋ живо́тнꙋю носѧ́ще, та́емꙋю дꙋ́шꙋ мою̀  зно́емъ грѣхо́внымъ молю́сѧ, оу҆ч҃нцы̀ сп҃сѡвы  напо́йте. 
Нб҃са̀ мы́слєннаѧ бы́вше, бг҃оза́рнїи а҆пⷭ҇толи,  сла́вꙋ бж҃їю и҆сповѣ́дасте неизрече́ннꙋю, ю҆́же  оу҆лꙋчи́ти на́мъ всѣ̑мъ моли́тесѧ. 
Въ пꙋчи́нѣ лю́тѣ волнꙋ́ющїйсѧ, къ тебѣ̀  хрⷭ҇тѐ, и҆́же всѣ́хъ ѡ҆корми́телю прихождꙋ̀, ра́ди  а҆пⷭ҇тѡлъ твои́хъ, ко сп҃си́тельномꙋ приста́нищꙋ  оу҆пра́ви мѧ̀. 
Бг҃оро́диченъ: Со всѣ́ми вы́шними си́лами, со  прⷪ҇ро́ки, и҆ а҆пⷭ҇лы, и҆ мч҃нки, ѡ҆ на́съ молѝ сн҃а  твоего̀ бг҃оневѣ́сто. 
И҆́нъ. І҆рмо́съ то́йже 
И҆́же мѵ́рѧнѡмъ бы́въ первопресто́льникъ нїко́лае,  и҆ ѡ҆благоꙋха́лъ є҆сѝ вѣ́рныхъ составлє́нїѧ бл҃ги́ми  твои́ми дѣѧ́нїи: ѿ ѕлосмра́дна прегрѣше́нїѧ и҆зба́ви  мѧ̀. 
Свѣтлѣ́йше со́лнца стѧжа́въ ѻ҆́тче се́рдце,  всего́ мѧ просвѣтѝ, и҆скꙋше́нїй и҆ скорбе́й ѿгонѧ́ѧ  тьмꙋ̀ нїко́лае. 
Ѿ всѧ́кїѧ и҆зба́ви мѧ̀ тѣсноты̀, простра́нство  ꙗ҆́кѡ и҆мѣ́ѧ млⷭ҇ти нїко́лае, тѣ́снымъ ше́ствовати мѧ̀  оу҆крѣпѝ пꙋте́мъ ко гдⷭ҇ꙋ. (с. 298) 
Бг҃оро́диченъ: На всѧ́ко вре́мѧ тебѐ призыва́ю  пречⷭ҇таѧ, да ѡ҆брѧ́щꙋ тѧ̀ помо́щницꙋ, и҆з̾има́ющꙋю мѧ̀  ѿ всѧ́кагѡ ѡ҆ѕлобле́нїѧ и҆ стра́шныхъ мꙋ́къ. 
Пѣ́снь з҃ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ и҆ препросла́вленъ. 
Ѻ҆гне́мъ бж҃е́ственнагѡ дх҃а предвозжже́ни бы́вше  а҆пⷭ҇ли, пре́лести оу҆́глїе оу҆гаси́сте, бж҃їе же  раче́нїе во оу҆мѣ́хъ всѣ́хъ вѣ́рныхъ воспали́сте:  тѣ́мже велегла́снѡ ва́съ чти́мъ. [Два́жды.] 
Мі́ръ возненави́дѣсте, и҆ ꙗ҆̀же въ мі́рѣ,  хрⷭ҇та̀ возлюби́сте, въ мі́рѣ пло́тїю человѣ́кѡмъ  примѣси́вшасѧ: є҆го́же моли́те бж҃е́ственнїи а҆пⷭ҇толи,  ꙗ҆̀же въ житїи́ мѧ всѣ́хъ лю́тыхъ свободи́ти. 
Сꙋдїѐ пра́ведне сердцевѣ́дче, и҆́же є҆ди́нъ  сокровє́ннаѧ вѣ́дый моѧ̑ согрѣшє́нїѧ, въ ча́съ сꙋда̀  не ѡ҆сꙋдѝ менѐ, нижѐ ѿсле́ши мѧ̀ во ѻ҆́гнь,  мл҃твами а҆пⷭ҇тѡлъ твои́хъ. 
Бг҃оро́диченъ: Ѻ҆гне́мъ бж҃ества̀ не ѡ҆пали́ласѧ  є҆сѝ, неизрече́ннѡ ро́ждши дв҃о, бра́кꙋ неискꙋ́сна  бы́вши. тѣ́мже со а҆пⷭ҇лы моли́сѧ чⷭ҇таѧ, вѣ́чнагѡ мѧ̀  пла́мене свободи́ти, тебѐ сла́вѧщаго. 
И҆́нъ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ: посредѣ́ же ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ѻ҆гню̀ и҆скꙋше́нїй на всѧ́къ де́нь примѣша́юсѧ,  ѻ҆́тче нїко́лае, посредѣ̀ сѣ́тей мимохождꙋ̀, ꙗ҆́коже  пти́ца, под̾ тво́й ще́дрый покро́въ притека́ю: невре́дна  мѧ̀ сохранѝ, бл҃га́го молѧ̀ бг҃а и҆ гдⷭ҇а. 
Глаго́лы моѧ̑ оу҆слы́шавъ спѣ́шнѡ, ѻ҆́тче  нїко́лае, потщи́сѧ прїити́ ми на по́мощь, ѡ҆бꙋрева́емꙋ  скорбьмѝ (с. 299) и҆ нꙋ́ждами жите́йскими. и҆  бѣсо́вскими ѡ҆ѕлобле́нїи: ꙗ҆́кѡ да сп҃са́емь пою̀  предста́тельство твоѐ. 
И҆́же дре́вле ꙗ҆́вльсѧ во снѣ̀ царю̀,  непови̑нныѧ и҆мꙋ́щыѧ оу҆мре́ти и҆збавлѧ́ѧ, напа́стей мѧ̀  и҆зба́ви находѧ́щихъ всегда̀, и҆ недꙋ̑гъ тѣле́сныхъ, и҆  дꙋше́вныхъ болѣ́зней, ѻ҆́тче нїко́лае. 
Бг҃оро́диченъ: Тебѐ є҆ди́нꙋ пречⷭ҇таѧ и҆мѣ́ю  помо́щницꙋ, тебѐ написꙋ́ю мнѣ̀ всѣ́хъ житїѧ̀  храни́тельницꙋ, не пре́зри менѐ раба̀ твоегѡ̀, є҆ди́на  предста́тельнице мі́ра, но сп҃си́ мѧ пою́ща:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Тѣлови́днѡ на ва́съ наше́дъ во ѻ҆́гненномъ  ви́дѣ прест҃ы́й дх҃ъ, содѣ́ла ꙗ҆́кѡ свѣти̑ла,  попалѧ́юща оу҆́бѡ безбо́жїе, просвѣща̑юща же всѧ̑  бл҃гоче́ствꙋющыѧ, бж҃е́ственнїи сло́ва а҆пⷭ҇ли.  [Два́жды.] 
Страстьмѝ лю́тѣ ѡ҆бꙋрева́емое неиспра́вленное  се́рдце моѐ и҆сцѣлѝ ще́дре, молю́сѧ: дꙋ́шꙋ мою̀  просвѣтѝ, и҆ оу҆́мъ мо́й напра́ви прекло́ншїйсѧ въ  ѕло́бꙋ, оу҆ч҃нкѡ́въ твои́хъ мольба́ми. 
Воздохнѝ дꙋшѐ моѧ̀, и҆ прослези́сѧ прилѣ́жнѡ,  и҆ себѐ пре́жде конца̀ воспла́чи, пре́жде да́же не  пости́гнетъ тебѐ пла́чь неꙋтѣ́шимый, и҆ возопі́й  гдⷭ҇еви: сп҃си́ мѧ млⷭ҇тиве, мл҃твами а҆пⷭ҇лъ твои́хъ. 
Бг҃оро́диченъ: Пе́щь и҆ногда̀ неѡпа́льшаѧ дѣте́й,  твоѐ ржⷭ҇тво̀ проѡбража́ше дв҃о всенепоро́чнаѧ. сегѡ̀  ра́ди молю́ тѧ: со а҆пⷭ҇лы моли́сѧ, со всѣ́ми прⷪ҇ро́ки,  ѻ҆гнѧ̀ гее́нны и҆зба́вити мѧ̀. 
И҆́нъ 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. (с. 300) 
Вѧза́ти и҆ рѣша́ти прїи́мъ вла́сть ѿ бг҃а,  ѻ҆́тче бг҃омꙋ́дре нїко́лае, ѕѡ́лъ мои́хъ соꙋ́зы  разрѣшѝ твои́ми мл҃твами: и҆ бж҃е́ственнѣй мѧ̀  привѧжѝ любвѝ вочл҃вѣ́читисѧ восхотѣ́вшагѡ влⷣки. 
Посѣще́нїемъ твои́мъ бж҃е́ственнымъ во днѝ и҆ въ  нощѝ посѣща́й мѧ̀, оу҆глажда́ѧ стезю̀ смире́ннѣй  мое́й дꙋшѝ, и҆ сохранѧ́й мѧ̀ ст҃е нїко́лае, неꙋѧ́звлена  ѿ находѧ́щихъ лꙋка́вагѡ собла̑знъ. 
Рꙋ́кꙋ мѝ пода́ждь къ бж҃їей по́мощи нїко́лае, и҆  сохранѝ ѿ лю́тагѡ вра́жїѧ ча́ѧнїѧ, и҆́же ю҆́ношы  и҆ногда̀ сме́рти го́рькїѧ и҆зба́вилъ є҆сѝ: да почита́ю  тѧ̀ ꙗ҆́кѡ бл҃га́го предста́телѧ. 
Є҆гда̀ сѧ́деши бж҃е, на престо́лѣ стра́шнѣмъ  сꙋди́ти мі́рꙋ, не вни́ди въ сꙋ́дъ съ рабо́мъ твои́мъ: но  ча́сти сподо́би сп҃са́емыхъ, мл҃твами нїкола́а. 
Бг҃оро́диченъ: Па́че є҆стества̀ твои́мъ  ржⷭ҇тво́мъ бг҃ороди́тельнице возвели́чила є҆сѝ на́съ  оу҆ма́ленныхъ вели́кими неисче́тными ѕлы́ми. тѣ́мже  мо́лимсѧ тѝ пречⷭ҇таѧ: возвели́чи въ на́съ бога̑тыѧ  твоѧ̑ млⷭ҇ти. 
Пѣ́снь ѳ҃ 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
А҆пⷭ҇ли сла́внїи, а҆пⷭ҇ли бл҃же́ннїи, оу҆ч҃нцы̀  сп҃сѡвы, проповѣ́дницы всемꙋ́дрїи, ѿ всѧ́кагѡ мѧ̀  и҆зба́вите вре́да, всѧ́кагѡ гнѣ́ва, всѧ́кагѡ грѣха̀,  всѧ́кагѡ ѡ҆бстоѧ́нїѧ, и҆ разли́чныхъ напа́стей.  [Два́жды.] 
Менѐ ѡ҆сꙋжде́ннаго, менѐ неиспра́вленнаго, твоѧ̑  повелѣ̑нїѧ небре́гшаго, и҆ бѣсѡ́вскимъ прельще́нїємъ  оу҆мовре́днѡ послѣ́довавша, возвратѝ гдⷭ҇и, мл҃твами  а҆пⷭ҇тѡлъ твои́хъ. 
Дꙋ́шꙋ неиспра́вленꙋ приношꙋ̀, и҆ со́вѣсть  погребе́нꙋю съ вещмѝ прегрѣше́нїй, и҆ ѡ҆скверне́нное  се́рдце, и҆ по́мыслъ (с. 301) ѡ҆калѧ́нъ, вопїю́ ти  чл҃вѣколю́бче: а҆пⷭ҇тѡлъ ра́ди оу҆ще́дри мѧ̀ млⷭ҇тїю  твое́ю. 
Бг҃оро́диченъ: А҆пⷭ҇ли пречⷭ҇таѧ, твоего̀ сн҃а  проповѣ́даша во все́мъ мі́рѣ, бг҃а и҆ человѣ́ка.  тѣ́мже съ ни́ми моли́сѧ, во стра́шномъ днѝ сꙋда̀  и҆зба́витисѧ мꙋ́къ, вѣ́рою тебѐ велича́ющымъ. 
И҆́нъ 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Сщ҃е́нства пра́вило, и҆ кро́тости ѡ҆́бразъ, вѣ́мъ  тѧ̀ нїко́лае мꙋ́дре: на мѧ̀ возстаю́щꙋю бꙋ́рю по всѧ̑  дни̑ страсте́й и҆ бѣ́дъ, оу҆кротѝ мл҃твами твои́ми, и҆  соблюди́ мѧ неврежде́нна сщ҃е́ннѣйшїй ѻ҆́тче. 
Ꙗ҆́кѡ сщ҃е́ннѣйшїй сосꙋ́дъ прїѧ́тенъ  бж҃е́ственнагѡ мѵ́ра, млⷭ҇тивнѡ и҆злїѧ́вшагѡсѧ на зе́млю,  всѣ́хъ на́съ ѡ҆бл҃гоꙋха́й сердца̀, мѵ́рѧнѡмъ бы́въ  мꙋ́дре первост҃и́тель, и҆скꙋше́нїѧ ѕлово́нїе ѿгонѧ̀  мл҃твами твои́ми. 
Ты̀ мою̀ оу҆тѣ́ши ѻ҆́тче дꙋ́шꙋ, неви́димѡ  мно́жествомъ ѡ҆ѕло́бленнꙋю лю́тѣ: ты̀ безмѣ̑рнаѧ мѝ  оу҆кротѝ и҆скꙋшє́нїѧ, ꙗ҆̀же льсти́вый подви́жетъ мѝ  во днѝ и҆ въ нощѝ, ꙗ҆́кѡ бл҃гі́й мо́й предста́тель  ꙗ҆влѧ́ѧсѧ нїко́лае. 
Стра́шный влⷣчнїй де́нь при две́рехъ  приближа́етсѧ, что̀ сотвори́ши ѽ дꙋшѐ, грѣхѡ́въ  мно́жество и҆мꙋ́щи; потщи́сѧ оу҆́бѡ пре́жде конца̀, и҆  возопі́й гдⷭ҇ꙋ прилѣ́жнѡ: мл҃твами нїкола́а ст҃и́телѧ  твоегѡ̀ сп҃си́ мѧ. 
Бг҃оро́диченъ: Пощади́ мѧ гдⷭ҇и, пощадѝ, є҆гда̀  хо́щеши сꙋди́ти и҆ не ѡ҆сꙋдѝ менѐ во ѻ҆́гнь, нижѐ  ꙗ҆́ростїю твое́ю ѡ҆бличѝ менѐ: мо́литъ тѧ̀ дв҃а  ро́ждшаѧ тѧ̀ хрⷭ҇тѐ, и҆ а҆пⷭ҇лъ мно́жество, и҆ сла́вный  нїкола́й. 
Та́же: Досто́йно є҆́сть: и҆ покло́нъ.  Є҆ктенїа̀ ма́лаѧ, и҆ свѣти́ленъ, и҆ ѱалмы̀  ѻ҆бы̑чныѧ. (с. 302) 
На стїхо́внѣ стїхи̑ры а҆пⷭ҇льскїѧ, гла́съ в҃: 
Возвели́чилъ є҆сѝ сп҃се, во вселе́ннѣй  верхо́вныхъ а҆пⷭ҇лъ и҆мена̀, навыко́ша нбⷭ҇нымъ,  неизрече́нна да́ша зємны́мъ и҆сцѣлє́нїѧ, и҆ сѣ́ни  и҆́хъ є҆ди́ны недꙋ́ги оу҆врачева́хꙋ: и҆́бо ѿ ры́барей  чꙋдотворѧ́ще, и҆ и҆̀же ѡ҆ і҆ꙋдє́й бг҃осло́вѧще  бл҃года́ти оу҆чє́нїѧ, и҆́хже ра́ди бл҃гоꙋтро́бне,  да́ждь на́мъ ве́лїю млⷭ҇ть. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ, и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
И҆̀же ѿ непра́ведныхъ дѣѧ́нїй всегда̀ бори́ми,  и҆ къ тебѣ̀ прибѣга́юще вои́стиннꙋ сꙋ́щемꙋ бг҃ꙋ, гла́съ  твои́хъ оу҆чени̑къ прино́симъ тѝ, глаго́люще: сп҃си́ ны  наста́вниче, погиба́емъ. покажѝ и҆ ны́нѣ врагѡ́мъ  на́шымъ, мо́лимсѧ, ꙗ҆́кѡ покрыва́еши лю́ди, и҆ сп҃са́еши  ѿ бѣ́дъ, мл҃твами а҆пⷭ҇лъ презира́ѧ грѣхѝ, за  мно́гꙋю бл҃госты́ню, гдⷭ҇и сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Ст҃ы́хъ твои́хъ мно́жество, мо́литъ тѧ̀ хрⷭ҇тѐ:  поми́лꙋй и҆ сп҃сѝ на́съ ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Всѐ  оу҆пова́нїе моѐ на тѧ̀ возлага́ю, мт҃и бж҃їѧ, сохрани́  мѧ под̾ кро́вомъ твои́мъ. 
Та́же, Бл҃го є҆́сть и҆сповѣ́датисѧ гдⷭ҇еви: И҆  Трист҃о́е. По Ѻ҆́ч҃е на́шъ: тропарѝ и҆ є҆ктєнїѝ.  Та́же ча́съ а҃-й, ѱалмы̀ ѻ҆бы́чны, и҆ ѿпꙋ́стъ. 
Въ четверто́къ бл҃жє́нны, гла́съ в҃: 
Гла́съ тѝ прино́симъ разбо́йничь, и҆ мо́лимсѧ:  помѧнѝ на́съ сп҃се, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. (с. 303) 
Мїрскі̑ѧ концы̀ проше́дше а҆пⷭ҇ли, ѿ тьмы̀  пре́лести и҆ ѕлоче́стїѧ человѣ́ки и҆зба́вили є҆стѐ  премꙋ́дрїи. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕѡ́лъ глаго́лъ, на вы̀  лжꙋ́ще менѐ ра́ди. 
Мре́жею бл҃года́ти и҆з̾ глꙋбины̀ сꙋ́етства,  всѣ́хъ человѣ̑къ, оу҆ч҃нцы̀ сп҃сѡвы мꙋ́дре возвелѝ  є҆стѐ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
И҆̀же тече́нїе сконча́вшыѧ, и҆ вѣ́рꙋ соблю́дшыѧ,  стрⷭ҇тоте́рпцы гдⷭ҇ни, согла́снѡ вѣ́рнїи воспои́мъ. 
Сла́ва: Равнодѣ́тельна роди́телю сн҃а, со дх҃омъ  проповѣ́давше, воспои́мъ трⷪ҇цꙋ несозда́ннꙋю. 
И҆ ны́нѣ: А҆пⷭ҇лѡвъ похвала̀, страда́льцєвъ  оу҆добре́нїе, ты̀ є҆сѝ пречⷭ҇таѧ дв҃о, и҆ мі́ра  сп҃се́нїе. 


(с. 303) 
Въ четверто́къ ве́чера, 
на Гдⷭ҇и воззва́хъ, стїхи̑ры крⷭ҇тны. Гла́съ  в҃. 
Подо́бенъ: Є҆гда̀ ѿ дре́ва тѧ̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Сп҃се, на крⷭ҇тѣ̀ пригвозди́всѧ, со́лнце ви́дѣвъ  помрачи́сѧ ѿ стра́ха твоегѡ̀, и҆ завѣ́са цр҃ко́внаѧ  раздра́сѧ: землѧ́ же потрѧсе́сѧ, и҆ ка́менїе та́кожде  тре́петомъ распадо́шасѧ, зрѣ́ти не терпѧ́ще зижди́телѧ  своего̀ и҆ бг҃а, на дре́вѣ стра́ждꙋща непра́веднѡ  во́лею, и҆ ѿ беззакѡ́нникъ досажда́ема. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Ве́сь низложе́нъ бы́сть на зе́млю, ве́сь  оу҆ѧзви́всѧ, и҆ лежи́тъ паде́нїемъ чꙋ́днымъ ѕмі́й  вселꙋка́вый, вознесе́нꙋ бы́вшꙋ тѝ на дре́во  чл҃вѣколю́бче: а҆да́мъ же ѿ клѧ́твы разрѣша́етсѧ, и҆  сп҃са́емь быва́етъ, и҆́же пре́жде ѡ҆сꙋжде́ный. тѣ́мже и҆  мы̀ мо́лимсѧ: сп҃сѝ на́съ ще́дрый всѣ́хъ, и҆ црⷭ҇твїѧ  твоегѡ̀ сподо́би. (с. 304) 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Є҆гда̀ воздви́глсѧ на крⷭ҇тъ, и҆ въ ре́бра  прободе́нъ бы́лъ є҆сѝ копїе́мъ безгрѣ́шне, со́лнце  сокрыва́шесѧ, зрѣ́ти не хотѧ̀ сп҃се, и҆ землѧ̀  колеба́шесѧ, и҆ ка́менїе стра́хомъ тогда̀ распада́шесѧ,  досажда́емꙋ тебѣ̀. тва́рь же вопїѧ́ше всѧ̀: сла́ва  распѧ́тїю твоемꙋ̀ сло́ве, и҆́мже всѣ́хъ сп҃слъ є҆сѝ  чл҃вѣколю́бче. 
Та́же стїхи̑ры мине́и, ст҃о́мꙋ. 
А҆́ще ли нѣ́сть мине́и, пое́мъ сїѧ̑ стїхи̑ры  крⷭ҇тобг҃оро́дичны. 
Гла́съ в҃. Подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
На дре́вѣ крⷭ҇тнѣмъ тѧ̀ і҆и҃се, воздви́жена  зрѧ́щи неискꙋсобра́чнаѧ, пла́каше и҆ глаго́лаше: ча́до  сла́дкое, вскꙋ́ю ѡ҆ста́вилъ є҆сѝ менѐ є҆ди́нꙋ  ро́ждшꙋю тѧ̀; свѣ́те непристꙋ́пный пребезнача́льнагѡ  ѻ҆ц҃а̀, потщи́сѧ и҆ просла́ви, ꙗ҆́кѡ да сла́вꙋ  полꙋча́тъ бж҃е́ственнꙋю, и҆̀же бж҃е́ствєнныѧ стрⷭ҇ти  твоѧ̑ сла́вѧщїи. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Є҆гда̀ на дре́вѣ живо́тъ оу҆мира́ющъ зрѧ́ше  дв҃а, и҆ ре́бра є҆гѡ̀ копїе́мъ болѣ́зненнѡ  пробода́єма, пла́чꙋщи взыва́ше: сн҃е и҆ бж҃е мо́й, что́  ти воздадѐ собо́ръ безблагода́тный; оу҆вы̀ мнѣ̀,  болѣ́зни не терпѧ̀ снѣда́юсѧ оу҆тро́бою, ви́дѧщи сїѧ̑  стра́ждꙋща тѧ̀ влⷣко! 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Є҆гда̀ ѿ дре́ва сн҃а ви́дѣ сне́млема  ѻ҆трокови́ца неискꙋсомꙋ́жнаѧ, про́ста же положе́на без̾  дыха́нїѧ на землѝ ꙗ҆́кѡ человѣ́ка, въ нѣ́дрѣхъ  ѡ҆б̾е́мши, и҆ ѡ҆блобыза́ющи оу҆стнѣ́ же и҆ ѻ҆́чи,  томꙋ̀ взыва́ше ди́внѡ: ка́кѡ всѧ̑ ѡ҆живлѧ́ющаго  безгла́сна, не дви́жима ны́нѣ зрю́ тѧ; вои́стиннꙋ чꙋ́до  ве́лїе. (с. 305) 
Сла́ва, и҆ ны́нѣ: крⷭ҇тобг҃оро́диченъ: 
Подо́бенъ: Є҆гда̀ ѿ дре́ва тѧ̀: 
Є҆гда̀ нескве́рнаѧ а҆́гница ви́дѣ своего̀  а҆́гнца, на заколе́нїе ꙗ҆́кѡ человѣ́ка во́лею влеко́ма,  пла́чꙋщи глаго́лаше: безча́дствовати мѧ̀ ны́нѣ тщи́шисѧ  хрⷭ҇тѐ, ро́ждшꙋю тѧ̀. что̀ сїѐ сотвори́лъ є҆сѝ,  и҆зба́вителю всѧ́ческихъ; ѻ҆ба́че воспѣва́ю и҆ сла́влю  твою̀, ю҆́же па́че оу҆ма̀ и҆ сло́ва, кра́йнюю бл҃гость  чл҃вѣколю́бче. 
Та́же, Свѣ́те ти́хїй: Прокі́менъ днѐ:  По́мощь моѧ̀ ѿ гдⷭ҇а, сотво́ршагѡ нб҃о и҆ зе́млю.  Сті́хъ: Возведо́хъ ѻ҆́чи моѝ въ го́ры, ѿню́дꙋже  прїи́детъ по́мощь моѧ̀. И҆ Сподо́би гдⷭ҇и: 
На стїхо́внѣ стїхи̑ры крⷭ҇тны, гла́съ в҃: 
Сп҃си́ мѧ хрⷭ҇тѐ сп҃се си́лою крⷭ҇тною, сп҃сы́й  петра̀ въ мо́ри, и҆ поми́лꙋй мѧ̀ бж҃е. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Да ра́спнетсѧ вопїѧ́хꙋ, и҆̀же твои́хъ дарова́нїй  при́снѡ наслажда́ющїисѧ, и҆ ѕлодѣ́ѧ во бл҃годѣ́телѧ  мѣ́сто проша́хꙋ прїѧ́ти, и҆̀же првⷣникѡмъ оу҆бі̑йцы:  молча́ше же хрⷭ҇тѐ, терпѧ̀ и҆́хъ сꙋровство̀, пострада́ти  хотѧ̀, и҆ сп҃стѝ на́съ ꙗ҆́кѡ чл҃вѣколю́бецъ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Мч҃нченъ: И҆̀же земны́хъ наслажде́нїй не  возлюби́вше страстоте́рпцы, нбⷭ҇ныхъ бл҃ги́хъ  сподо́бишасѧ, и҆ а҆́гг҃лѡмъ сожи́телє бы́ша: гдⷭ҇и,  мл҃твами и҆́хъ поми́лꙋй и҆ сп҃сѝ на́съ. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Є҆гда̀ ѿ дре́ва тѧ̀: 
Є҆гда́ тѧ беззако́ннїи лю́дїе сп҃се, жи́знь  всѣ́хъ, на дре́во вознесо́ша, тогда̀ чⷭ҇таѧ и҆  пренепоро́чнаѧ мт҃и (с. 306) твоѧ̀ предстоѧ́щи и҆  рыда́ющи взыва́ше: ча́до моѐ сла́дкое, свѣ́те мои́ма  ѻ҆чи́ма, оу҆вы̀ мнѣ̀, ка́кѡ посредѣ̀ ѕлѡдѣ́ю на  крⷭ҇тѣ̀ пригвозди́тисѧ претерпѣ́лъ є҆сѝ, и҆́же зе́млю  повѣ́шей на вода́хъ; 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропа́рь, и҆ ѿпꙋ́стъ. 
Въ четверто́къ на повече́рїи, 
канѡ́нъ моле́бный прест҃ѣ́й бцⷣѣ. Гла́съ в҃. 
Пѣ́снь а҃ 
І҆рмо́съ: Во глꙋбинѣ̀ постла̀ и҆ногда̀,  фараѡни́тское всево́инство преѡрꙋже́ннаѧ си́ла,  вопло́щшеесѧ же сло́во всеѕло́бный грѣ́хъ потреби́ло  є҆́сть, препросла́вленный гдⷭ҇ь, сла́внѡ бо просла́висѧ. 
Ꙗ҆́кѡ кра́снꙋю, ꙗ҆́кѡ предо́брꙋю всю̀, ꙗ҆́кѡ  непоро́чнꙋю въ жена́хъ, бг҃ъ тѧ̀ и҆збра̀, и҆ во  оу҆тро́бꙋ твою̀ всели́сѧ непоро́чнꙋю: є҆го́же молѝ  всенепоро́чнаѧ, поро́ка грѣхѡ́въ и҆зба́вити всѧ̑ пою́щыѧ  тѧ̀. 
Ѱало́мски, чⷭ҇таѧ, ѡ҆деснꙋ́ю ꙗ҆́коже цр҃и́ца,  ѿ твоеѧ̀ оу҆тро́бы возсїѧ́вшагѡ цр҃ѧ̀ предста̀:  є҆го́же молѝ всенепоро́чнаѧ, да десна́гѡ предста́телѧ  пока́жетъ мѧ̀ въ де́нь воздаѧ́нїѧ. 
Сла́ва: Пресо́хшее є҆стество̀ чл҃вѣ́ческое  безмѣ́стными дѣ́лы, ро́ждшаѧ до́ждь небе́сный всѧ̑  ѡ҆бновѝ: тѣ́мже молю́сѧ, дꙋшѝ моеѧ̀ браздꙋ̀ и҆зсо́хшꙋю  покажѝ плодоно́снꙋ, бг҃оневѣ́сто. 
И҆ ны́нѣ: Оу҆мертви́вшесѧ са́домъ ра́зꙋма,  дре́вомъ же жи́зни чⷭ҇таѧ, къ жи́зни вѣ́чнѣй призва́ни  бы́хомъ, ѿ тебѐ бцⷣе, процвѣ́тшимъ па́че смы́сла,  хрⷭ҇то́мъ бг҃омъ: є҆го́же со дерзнове́нїемъ молѝ,  сп҃сти́сѧ дꙋша́мъ на́шымъ. (с. 307) 
Пѣ́снь г҃ 
І҆рмо́съ: Процвѣла̀ є҆́сть пꙋсты́нѧ, ꙗ҆́кѡ  крі́нъ, гдⷭ҇и, ꙗ҆зы́ческаѧ неплодѧ́щаѧ цр҃ковь,  прише́ствїемъ твои́мъ, въ не́йже оу҆тверди́сѧ моѐ  се́рдце. 
Ѡ҆блече́сѧ въ мѧ̀ человѣ́ка, ѿ чре́ва твоегѡ̀  проше́дъ, творе́цъ пречⷭ҇таѧ, нетлѣ́нїѧ ѻ҆де́ждꙋ да́рꙋѧ  ѡ҆бна́жшемꙋсѧ мно́гими ѕлодѣ́йствы. 
Пречестно́е родила̀ є҆сѝ бг҃а сло́во влⷣчце:  є҆го́же прилѣ́жнѡ молѝ, оу҆ще́дрити смире́ннꙋю мою̀  дꙋ́шꙋ, сла́достными безче́стїи сѣ́тꙋющꙋю. 
Сла́ва: Ꙗ҆́звы и҆сцѣлѝ дꙋшѝ моеѧ̀ пречⷭ҇таѧ,  и҆ смире́нное се́рдце моѐ, ѡ҆горче́нное ꙗ҆́домъ  ѕмїи́нымъ, дѣ́йственною твое́ю лѣчбо́ю оу҆врачꙋ́й. 
И҆ ны́нѣ: Ꙗ҆́кѡ мт҃и и҆мꙋ́щи дерзнове́нїе,  влⷣчце, къ сн҃ꙋ твоемꙋ̀, просѝ по́мощь ѡ҆ѕло́блєннымъ  лю́демъ, беззако́нныхъ же низложѝ шата́нїе. (с. 308) 
Пѣ́снь д҃ 
І҆рмо́съ: Прише́лъ є҆сѝ ѿ дв҃ы, не хода́тай,  ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й гдⷭ҇и. 
Ка́плю мѝ оу҆миле́нїѧ ѡ҆дождѝ влⷣчце,  ѿе́млющи ве́сь се́рдца моегѡ̀ ва́ръ, и҆ печа́ль мою̀,  и҆ па̑костныѧ прило́ги ѿгонѧ́ющи. 
Ѻ҆рꙋ́жїемъ мѧ̀ сла́стнымъ оу҆ѧ́звлена, и҆  лежа́ща въ ра́нахъ, пречⷭ҇таѧ не пре́зри, но и҆сцѣлѝ  копїе́мъ и҆ кро́вїю распе́ншагѡсѧ сн҃а твоегѡ̀, и҆ бг҃а  на́шегѡ. 
Сла́ва: Ѡ҆богаще́ннаѧ влⷣчнимъ всѧ́кимъ  зда́нїемъ, лю́тѣ мѧ̀ ѡ҆бнища́вша, бл҃года́ти  бж҃е́ственныѧ сподо́би: ꙗ҆́кѡ да велича́ю тѧ̀, ꙗ҆́кѡ  бл҃гꙋ́ю мою̀ застꙋ́пницꙋ, всенепоро́чнаѧ. 
И҆ ны́нѣ: Возсїѧ̀ и҆з̾ оу҆тро́бы твоеѧ̀,  ѻ҆трокови́це неискꙋсобра́чнаѧ, ѻ҆́ч҃аѧ зарѧ̀ хрⷭ҇то́съ.  и҆ просвѣтѝ вселе́ннꙋю распина́емь, и҆ бѣсо́вскꙋю  тьмꙋ̀ потребѝ. (с. 308) 
Пѣ́снь є҃ 
І҆рмо́съ: Хода́тай бг҃ꙋ и҆ человѣ́кѡмъ бы́лъ  є҆сѝ хрⷭ҇тѐ бж҃е: тобо́ю бо влⷣко, къ  свѣтонача́льникꙋ ѻ҆ц҃ꙋ̀ твоемꙋ̀, ѿ но́щи  невѣ́дѣнїѧ, приведе́нїе и҆́мамы. 
Пꙋ́ть жи́зни ро́ждшаѧ пречⷭ҇таѧ, наста́ви мѧ̀  ны́нѣ на пꙋ́ть пра́вый, въ безпꙋ́тїе и҆ въ бре́гъ  лю́тыхъ паде́нїй безслове́снѡ низринове́ннаго. 
Оу҆стра́нсѧ без̾ оу҆ма̀ ѿ ра́зꙋма бж҃їѧ,  блꙋ́днѡ пожи́хъ, во странѣ̀ да́льнѣй страсте́й  заблꙋди́въ: но возвра́щши дв҃о чⷭ҇таѧ, сп҃сѝ твои́мъ  оу҆тѣше́нїемъ. 
Сла́ва: Вода́ми твои́ми живо́тными напо́й раба̀  твоего̀, пла́менемъ разжига́емаго грѣхо́внымъ, и҆  ѡ҆палѧ́емаго прило́ги бѣсо́вскими, дв҃о мт҃и пречⷭ҇таѧ. 
И҆ ны́нѣ: Сѐ во чре́вѣ бцⷣе пречⷭ҇таѧ, хрⷭ҇та̀  бг҃а па́че сло́ва и҆мѣ́ла є҆сѝ, ꙗ҆́коже и҆са́їа  провозгласѝ, и҆ па́че є҆стества̀ сего̀  бг҃ороди́тельнице, родила̀ є҆сѝ. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. 
Не ꙗ҆вѝ менѐ бѣсѡ́мъ въ ра́дость на сꙋди́щи  бꙋ́дꙋщемъ, влⷣчце: но бл҃гопремѣ́ннѡ воззрѣ́вши на  мѧ̀, сꙋдїю̀ и҆ сн҃а твоего̀ оу҆молѝ. 
По́мыслы прогнѣ́вавъ тѧ̀ гдⷭ҇и, и҆ лꙋка́выми и҆  нечи́стыми мои́ми дѣѧ́ньми, въ мл҃твꙋ привождꙋ́ ти мт҃рь  твою̀, оу҆ще́дривъ сп҃си́ мѧ. 
Сла́ва: Ѡ҆сꙋжде́нїѧ и҆зба́ви мѧ̀ влⷣчце,  самоѡсꙋжде́на сꙋ́ща прегрѣше́ньми, ꙗ҆́кѡ сꙋдїю̀  ро́ждшаѧ, и҆ бг҃а всѧ́ческихъ препѣ́таѧ. 
И҆ ны́нѣ: І҆и҃са сп҃са молѝ, є҆го́же па́че  є҆стества̀ пло́тїю родила̀ є҆сѝ, дв҃о мт҃и пречⷭ҇таѧ,  и҆зба́витисѧ ѿ бѣ́дъ рабѡ́мъ твои̑мъ. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: (с. 309) 
Сѣда́ленъ, гла́съ в҃. Подо́бенъ: Милосе́рдїѧ  сꙋ́щи: 
Дв҃а и҆ мт҃и твоѧ̀ хрⷭ҇тѐ, на дре́вѣ зрѧ́щи тѧ̀  ме́ртва просте́рта пла́чꙋщи го́рькѡ глаго́лаше: сн҃е  мо́й, что̀ стра́нное сїѐ та́инство, всѣ̑мъ да́рꙋѧй  жи́знь вѣ́чнꙋю, во́лею на крⷭ҇тѣ̀ ка́кѡ оу҆мира́еши  сме́ртїю поно́сною; 
Пѣ́снь з҃ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ, и҆ препросла́вленъ. 
Крѣ́пость моѧ̀ и҆ пѣ́нїе, и҆ сп҃се́нїе, и҆  тве́рдое застꙋпле́нїе, и҆ стѣна̀ непобѣди́ма сꙋ́щи  влⷣчце, борю́щыѧ мѧ̀ бѣ́сы побѣдѝ, при́снѡ и҆́щꙋщыѧ  оу҆мертви́ти мѧ̀. 
Бг҃а вопло́щши дв҃и́ческими твои́ми кровьмѝ,  ѡ҆божи́ла є҆сѝ дв҃о, человѣ́чество: тѣ́мже молю́сѧ  тѝ страстьмѝ ѡ҆скверне́ннаго мѧ̀, и҆ растлѣ́ннаго  вра́жїими кова́рствы и҆зба́ви мл҃твами твои́ми. 
Сла́ва: Пе́щь проѡбразова́ше ржⷭ҇тво̀ твоѐ  всенепоро́чнаѧ, ѻ҆́троки бо не ѡ҆палѝ, ꙗ҆́коже ни  ложесна̀ твоѧ̑ ѻ҆́гнь непостоѧ́нный: тѣ́мже мо́лимъ  тѧ̀, и҆зба́ви рабы̑ твоѧ̑ ѻ҆гнѧ̀ вѣ́чнагѡ. 
И҆ ны́нѣ: Пречⷭ҇тое зача́тїе, и҆ нетлѣ́нное  рождество̀, ты̀ є҆ди́на ꙗ҆ви́ла є҆сѝ, дв҃ою  пребы́вши: хрⷭ҇та́ бо заче́нши, чⷭ҇таѧ, над̾ всѣ́ми  бг҃а, человѣ́ка бы́вша, вѣ̑рнымъ на сп҃се́нїе и҆  и҆збавле́нїе. 
Пѣ́снь и҃ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Ревнꙋ́й дѡ́брымъ, ѕлы́хъ оу҆да́льшисѧ,  попече́нїемъ бж҃е́ственныхъ дѣѧ́нїй, дꙋшѐ моѧ̀,  молѧ́щꙋюсѧ ѡ҆ тебѣ̀ (с. 310) бг҃ороди́тельницꙋ, и҆  всѣ́хъ непосты́днꙋю и҆мꙋ́щи застꙋ́пницꙋ, ꙗ҆́кѡ млⷭ҇тивꙋ  и҆ бл҃голюби́вꙋ. 
Разрѣши́ла є҆сѝ соꙋ́зъ человѣ́ческїй дре́внѧгѡ  ѡ҆сꙋжде́нїѧ: тѣ́мже молю́ тѧ бг҃ороди́тельнице,  разрѣшѝ всѧ́къ соꙋ́зъ ѕло́бный се́рдца моегѡ̀,  свѧза́вши мѧ̀ пречⷭ҇таѧ, бж҃е́ственною любо́вїю  зижди́телѧ. 
Сла́ва: Сла́вы ѻ҆́ч҃ꙋю зарю̀ ро́ждши бцⷣе,  безсла́вїемъ прегрѣше́нїй сѣ́тꙋющее се́рдце моѐ  оу҆ѧснѝ и҆ сла́вы присносꙋ́щныѧ покажи́ мѧ  прича́стника. ꙗ҆́кѡ да вѣ́рою сла́влю тѧ̀. 
И҆ ны́нѣ: Ꙗ҆ви́сѧ на́мъ и҆з̾ тебѐ  бг҃ороди́тельнице, пра́вды и҆́стинное со́лнце,  просвѣща́ѧ всѧ́чєскаѧ лꙋча́ми бж҃ества̀, вопло́щсѧ  вы́шнїй, є҆го́же пѣсносло́вимъ. 
Пѣ́снь ѳ҃ 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Вкꙋси́въ а҆да́мъ снѣ́дь примѣ́снꙋю сме́рти, ѿ  дре́ва го́ресть ѡ҆б̾ѧ́тъ: на дре́вѣ же пригво́ждьсѧ  сн҃ъ тво́й пречⷭ҇таѧ, сла́дость безсме́ртїѧ и҆сточѝ:  сегѡ̀ ра́ди тѧ̀ восхвалѧ́емъ: 
Цр҃и́ца є҆сѝ цр҃ѧ̀ хрⷭ҇та̀ и҆ гдⷭ҇а па́че сло́ва  ро́ждши, разо́ршаго а҆́дѡва ца̑рства: є҆го́же прилѣ́жнѡ  молѝ ѻ҆трокови́це, вы́шнѧгѡ црⷭ҇твїѧ сподо́бити всѧ̑  чтꙋ́щыѧ тѧ̀. 
Сла́ва: Оу҆блажѝ влⷣчце, смире́нное се́рдце  моѐ, ѡ҆ѕло́бленое сластны́ми затво́ры, ꙗ҆́кѡ бл҃га́гѡ  роди́тельница, и҆ бл҃га́ѧ сꙋ́щи всѧ̀: и҆ къ покаѧ́нїю мѧ̀  бл҃ги́хъ двере́й введѝ. 
И҆ ны́нѣ: Ме́ртвъ бы́въ на крⷭ҇тъ возноси́мь,  си́мъ оу҆мори́вый ѕмі́ѧ. тѣ́мже зовꙋ́ ти:  оу҆мерщвле́ннꙋю дꙋ́шꙋ мою̀ лꙋка́выми дѣ́лы, поми́лꙋй  сло́ве, и҆ ѡ҆живѝ мл҃твами ро́ждшїѧ тѧ̀. 
Та́же, Досто́йно є҆́сть: и҆ покло́нъ.  Трист҃о́е. По Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ. (с. 311) 
Въ пѧто́къ оу҆́тра, 
По а҃-мъ стїхосло́вїи сѣда́льны крⷭ҇тны. Гла́съ  в҃: 
Сп҃се́нїе содѣ́лалъ є҆сѝ посредѣ̀ землѝ  хрⷭ҇тѐ бж҃е, на крⷭ҇тѣ̀ пречⷭ҇тѣи рꙋ́цѣ твоѝ  просте́рлъ є҆сѝ, собира́ѧ всѧ̑ ꙗ҆зы́ки зовꙋ́щыѧ: гдⷭ҇и  сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
И҆́мже ѡ҆́бразомъ плѣни́лъ є҆́сть вра́гъ а҆да́ма  дре́вомъ снѣ́днымъ: та́кожде са́мъ гдⷭ҇и плѣни́лъ  є҆сѝ ты̀ врага̀ дре́вомъ крⷭ҇тнымъ, и҆ стра́стїю  твое́ю. на се́ бо прїи́де вторы́й а҆да́мъ, взыска́ти  заблꙋ́ждшаго, и҆ ѡ҆живи́ти оу҆ме́ршаго: бж҃е, сла́ва  тебѣ̀. 
Сла́ва, и҆ ны́нѣ, крⷭ҇тобг҃оро́диченъ: Дв҃а и҆  мт҃и твоѧ̀ хрⷭ҇тѐ, на дре́вѣ зрѧ́щи тѧ̀ ме́ртва  просте́рта, пла́чꙋщи го́рькѡ глаго́лаше: сн҃е мо́й, что̀  стра́нное сїѐ та́инство; и҆́же всѣ̑мъ да́рꙋѧй живо́тъ  вѣ́чный, во́лею на крⷭ҇тѣ̀ ка́кѡ оу҆мира́еши сме́ртїю  поно́сною; 
По в҃-мъ стїхосло́вїи сѣда́льны. Гла́съ в҃: 
Животворѧ́щїй крⷭ҇тъ твоеѧ̀ бл҃гости, є҆го́же  дарова́лъ є҆сѝ на́мъ недостѡ́йнымъ, гдⷭ҇и, тебѣ̀  прино́симъ въ мл҃твꙋ: сп҃сѝ гра́дъ тво́й, ми́ръ да́рꙋѧ  бцⷣы ра́ди, є҆ди́не человѣколю́бче. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
Пречⷭ҇томꙋ ѡ҆́бразꙋ твоемꙋ̀ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ,  да и҆зба́виши ꙗ҆̀же созда́лъ є҆сѝ ѿ рабо́ты вра́жїѧ.  тѣ́мъ бл҃года́рственнѡ вопїе́мъ тѝ: ра́дости  и҆спо́лнилъ є҆сѝ всѧ̑ сп҃се на́шъ, прише́дый сп҃стѝ  мі́ръ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. (с. 312) 
Мч҃нченъ: Тебѐ ѡ҆дѣва́ющаго нб҃о ѻ҆́блаки,  и҆мꙋ́ще ст҃і́и ѡ҆дѣѧ́нїе въ мі́рѣ, мꙋ́ки ѿ  беззако́нныхъ претерпѣ́ша, и҆ пре́лесть і҆́дѡльскꙋю  оу҆праздни́ша. тѣ́хъ мл҃твами и҆ на́съ свободѝ ѿ  неви́димагѡ врага̀, сп҃се, и҆ сп҃сѝ на́съ. 
Сла́ва, и҆ ны́нѣ, крⷭ҇тобг҃оро́диченъ:  Предстоѧ́щи оу҆ крⷭ҇та̀ твоегѡ̀, ꙗ҆́же без̾ сѣ́мене  ро́ждшаѧ тѧ̀ хрⷭ҇тѐ, и҆ не терпѧ́щи зрѣ́ти непра́веднѣ  стра́ждꙋща, рыда́ше съ пла́чемъ, и҆ вопїѧ́ше тѝ: ка́кѡ  стра́ждеши, и҆́же є҆стество́мъ безстра́стенъ,  сладча́йшїй сн҃е; пою̀ твою̀ кра́йнюю бл҃гость. 
По г҃-мъ стїхосло́вїи сѣда́льны. Гла́съ в҃: 
Ꙗ҆́кѡ разбо́йникъ и҆сповѣ́дꙋю, и҆ вопїю́ ти  бл҃го́мꙋ: помѧни́ мѧ гдⷭ҇и, во црⷭ҇твїи твое́мъ: и҆ съ  ни́мъ мѧ̀ сопричтѝ, и҆́же во́лею стрⷭ҇ти на́съ ра́ди  претерпѣ́вый. 
Просвѣти́вый земна̑ѧ крⷭ҇то́мъ твои́мъ, и҆  призва́вый на покаѧ́нїе грѣ̑шныѧ, не ѿлꙋчѝ менѐ  ста́да твоегѡ̀, па́стырю до́брый: но взыщѝ менѐ  заблꙋ́ждшаго влⷣко, и҆ ст҃о́мꙋ твоемꙋ̀ ста́дꙋ сопричтѝ  є҆ди́не млⷭ҇тиве и҆ чл҃вѣколю́бче. 
Сла́ва, и҆ ны́нѣ, крⷭ҇тобг҃оро́диченъ: Чⷭ҇тны́мъ  крⷭ҇то́мъ сн҃а твоегѡ̀ сохранѧ́еми влⷣчце, чⷭ҇таѧ бцⷣе,  всѧ́къ прило́гъ бори́телѧ всѝ оу҆до́бнѣ побѣжда́емъ:  сегѡ̀ ра́ди по до́лгꙋ тѧ̀ оу҆блажа́емъ, ꙗ҆́кѡ бж҃їю  мт҃рь, и҆ є҆ди́нꙋ оу҆пова́нїе дꙋша́мъ на́шымъ. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀,  [є҆гѡ́же краегране́сїе си́це: Крⷭ҇тꙋ̀ водрꙋзи́вшꙋсѧ,  падѐ бѣсо́вскаѧ пре́лесть.] Творе́нїе і҆ѡ́сифово.  Гла́съ в҃. 
Пѣ́снь а҃ 
І҆рмо́съ: Нетре́нꙋ, неѻбы́чнꙋ, немо́креннѡ  морскꙋ́ю ше́ствовавъ стезю̀, и҆збра́нный вопїѧ́ше і҆и҃ль:  гдⷭ҇еви пои́мъ, ꙗ҆́кѡ просла́висѧ. 
Распѧ́тїе прїи́мъ, и҆ гвоздьмѝ пригвожде́нъ бы́въ  безче́стнѡ, сло́ве, всѧ̑ человѣ́ки почти́ти хотѧ́й,  и҆̀же твоѧ̑ вѡ́льнаѧ страда̑нїѧ сла́вѧщыѧ. (с. 313) 
Просте́рлъ є҆сѝ на крⷭ҇тѣ̀ дла̑ни сп҃се, и҆́же  простры́й нб҃о ꙗ҆́кѡ ко́жꙋ, и҆́миже ѡ҆б̾ѧ́тъ ꙗ҆зы́ки  и҆ лю́ди, и҆̀же твоѧ̑ вѡ́льныѧ стрⷭ҇ти сла́вѧщыѧ. 
Мч҃нченъ: Взе́мше крⷭ҇тъ на ра́мо страстоте́рпцы,  распе́ншемꙋсѧ послѣ́доваша хрⷭ҇тꙋ̀ те́плѣ, тогѡ̀  соѡбразꙋ́ющесѧ бж҃е́ствєннымъ стрⷭ҇те́мъ. 
Мч҃нченъ: Воспѣ́ша а҆́гг҃льскїѧ си̑лы, ви́дѣвше  ва̑ша страда̑нїѧ, воспла́касѧ же бѣсѡ́въ мно́жество,  побѣдоно́сцы мч҃нцы бг҃озри́тельнѣйшїи. 
Бг҃оро́диченъ: Сло́во честна́гѡ прⷪ҇ро́ка  и҆спо́лнисѧ: ѻ҆рꙋ́жїе бо се́рдце твоѐ про́йде, влⷣчце,  є҆гда̀ на крⷭ҇тѣ̀ пригвожде́на ви́дѣла є҆сѝ твоего̀  сн҃а. 
Дрꙋгі́й канѡ́нъ прест҃ѣ́й бцⷣѣ. Гла́съ в҃. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ: ꙗ҆́кѡ просла́висѧ. 
Ꙗ҆́же и҆сто́чникъ безстра́стїѧ ро́ждшаѧ,  оу҆ѧ́звленаго мѧ̀ страстьмѝ ѻ҆трокови́це и҆сцѣлѝ, и҆  ѻ҆гнѧ̀ вѣ́чнагѡ и҆схитѝ, є҆ди́на бг҃ора́дованнаѧ. 
Тѣле́сныхъ недꙋ̑гъ и҆зба́ви мѧ̀, и҆ дꙋшѝ моеѧ̀  и҆сцѣлѝ безмѣ̑стныѧ стра̑сти: и҆ ѻ҆гнѧ̀ вѣ́чнагѡ  и҆схити́ мѧ, є҆ди́на бг҃обл҃года́тнаѧ. 
Под̾ твою̀ ны́нѣ прибѣга́ю бл҃гость, дв҃о мт҃и  пречⷭ҇таѧ, и҆зба́ви раба̀ твоего̀ дꙋше́вныхъ болѣ́зней,  и҆ страсте́й дꙋшетлѣ́нныхъ, и҆ вѣ́чнагѡ ѻ҆гнѧ̀. 
Ты̀ влⷣчце моѐ те́плое ѡ҆чисти́лище, къ тебѣ̀  прири́щꙋ и҆ сп҃са́юсѧ, и҆ прїѡбрѣта́ю дꙋше́вное  сп҃се́нїе: мо́жеши бо всѣ́хъ сп҃стѝ, ꙗ҆́кѡ мт҃и сꙋ́щи  бг҃а. 
Пѣ́снь г҃ 
І҆рмо́съ: На ка́мени мѧ̀ вѣ́ры оу҆тверди́въ,  разшири́лъ є҆сѝ оу҆ста̀ моѧ̑ на врагѝ моѧ̑.  возвесели́ бо сѧ дꙋ́хъ мо́й внегда̀ пѣ́ти: нѣ́сть ст҃ъ,  ꙗ҆́коже бг҃ъ на́шъ, и҆ нѣ́сть пра́веденъ па́че тебѐ  гдⷭ҇и. (с. 314) 
Гро́здъ нетлѣ́нный на дре́вѣ ви́сѧщь, и҆ска́па  бж҃е́ственнꙋю сла́дость, сердца̀ веселѧ́щꙋю человѣ́кѡвъ:  ѕло́бы же погꙋблѧ́ющꙋю пїѧ́нство бл҃года́тїю, і҆и҃съ  и҆зба́витель дꙋ́шъ на́шихъ. 
Возне́слсѧ є҆сѝ на дре́во во́лею і҆и҃се, и҆ всѐ  дїа́воле ѕлодѣѧ́нїе све́рглъ є҆сѝ: па́дшыѧ же  человѣ́ки въ па́гꙋбꙋ оу҆мо́мъ развраще́ннымъ, возне́слъ  є҆сѝ многомлⷭ҇тиве. 
Мч҃нченъ: Ѻ҆гне́мъ бж҃е́ственныѧ любвѐ  распа́льшесѧ, ѻ҆гнѧ̀ не оу҆страши́шасѧ до́блїи, и҆ не  оу҆жасо́шасѧ сме́рти, безсмє́ртныѧ да́ры надѣ́ющесѧ  воспрїѧ́ти, и҆ ра́дость безконе́чнꙋю, и҆ свѣ́тъ  незаходи́мый. 
Мч҃нченъ: Ѿ крове́й свои́хъ страстоте́рпцы,  пресвѣ́тлꙋю ѡ҆червлени́ша багрѧни́цꙋ, и҆ то́ю  ѡ҆дѣ́ѧвшесѧ, десно́ю же рꙋко́ю ꙗ҆́кѡ ски́птръ носѧ́ще  бж҃е́ственный крⷭ҇тъ, съ гдⷭ҇емъ всегда̀ ца́рствꙋютъ. 
Бг҃оро́диченъ: Чтꙋ́тъ тѧ̀ чи́нове безпло́тныхъ,  всѣ́хъ бо влⷣкꙋ плотоно́сца родила̀ є҆сѝ,  разрѣши́вшаго дре́вомъ свѧ̑занныѧ всѧ̑, ѻ҆трокови́це  бг҃оневѣ́сто, и҆ вѣ̑рныѧ привѧза́вшаго къ любвѝ  свое́й. 
И҆́нъ. І҆рмо́съ то́йже 
Родила̀ є҆сѝ безнача́льнаго цр҃ѧ̀, и҆з̾ тебѐ  дв҃о мт҃и пло́ть прїе́мша: того̀ оу҆́бѡ ꙗ҆́кѡ  чл҃вѣколю́бца молѝ, сп҃стѝ раба̀ твоего̀ ѿ всѧ́кїѧ  ско́рби, и҆ бꙋ́дꙋщагѡ ѡ҆сꙋжде́нїѧ. 
Разорѝ недоꙋмѣ́нїе се́рдца моегѡ̀, ꙗ҆́звы  и҆сцѣлѝ, и҆ гноє́нїѧ ѿженѝ бж҃е́ственною твое́ю  си́лою: и҆ оу҆миле́нїѧ стрꙋю̀ пода́ждь мѝ, ꙗ҆́же  и҆сто́чникъ ро́ждши присноживо́тный. 
Болѣ́вшꙋю дꙋ́шꙋ мою̀ бѣсо́вскими напа́стьми и҆  оу҆ны́нїемъ, бг҃ороди́тельнице и҆сцѣлѝ: и҆ сле́зы  покаѧ́нїѧ да́ждь се́рдцꙋ моемꙋ̀, и҆ влⷣки моегѡ̀ стра́хъ  всадѝ въ не́мъ пречⷭ҇таѧ. 
Лѣ́ностїю жи́знь мою̀ и҆жди́въ, и҆ страстьмѝ  се́рдце моѐ ѡ҆скверни́въ, прихождꙋ̀ къ тебѣ̀ влⷣчце  оу҆миле́нїемъ дꙋшѝ, и҆ молю́сѧ: оу҆ще́дри и҆ сп҃си́  мѧ, покаѧ́нїѧ мѧ̀ ѡ҆́бразы оу҆твержда́ющи. (с. 315) 
Пѣ́снь д҃ 
І҆рмо́съ: Прише́лъ є҆сѝ ѿ дѣ́вы, не хода́тай,  ни а҆́гг҃лъ, но са́мъ гдⷭ҇и вопло́щьсѧ, и҆ спа́слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й гдⷭ҇и. 
Повѣ́шенъ бы́лъ є҆сѝ на дре́вѣ, повѣ́шей  зе́млю на вода́хъ всеси́льне: и҆ копїе́мъ въ ре́бра  пробода́емь, кро́вь же съ водо́ю и҆ска́палъ є҆сѝ на  и҆збавле́нїе всѣ́хъ. 
Прободє́нымъ твои̑мъ ре́брѡмъ, и҆сцѣлѣ̀  болѣ́знь моѧ̀: рꙋко́ю по лани́тѣ бїе́нꙋ тѝ свобо́дꙋ  оу҆лꙋчи́хъ: же́лчи же вкꙋше́нїемъ, сластна́гѡ  и҆зба́вихомсѧ хрⷭ҇тѐ бра́шна. 
Мч҃нченъ: Стрꙋпмѝ ѡ҆стрꙋ́пльше ѕмі́ѧ льсти́ваго,  и҆сцѣлѧ́ете стрꙋ́пы серде́цъ на́шихъ, всегда̀ бл҃года́ть  и҆сточа́юще ѿ и҆стѡ́чникъ сп҃совыхъ, бж҃е́ственнїи  мч҃нцы. 
Мч҃нченъ: Всетѣле́снꙋю ꙗ҆́звꙋ врагꙋ̀ нанеслѝ  є҆стѐ всечестні́и, ꙗ҆́звами ѡ҆кровавлѧ́еми, на  крⷭ҇тѣ́ же протѧза́еми, и҆ ѡ҆дира́еми, бг҃озра́чнїи  стрⷭ҇тоте́рпцы. 
Бг҃оро́диченъ: Воплоти́сѧ и҆з̾ пречⷭ҇тыхъ крове́й  твои́хъ вы́шнїй: є҆го́же ви́дѧщи на дре́вѣ пречⷭ҇таѧ,  без̾ пра́вды воздвиза́ема, стенѧ́ше слезѧ́щи, и҆ тогѡ̀  бл҃гоꙋтро́бїе велича́ла є҆сѝ. 
И҆́нъ 
І҆рмо́съ: Пою́ тѧ, слꙋ́хомъ бо гдⷭ҇и оу҆слы́шахъ,  и҆ оу҆жасо́хсѧ: до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многомлⷭ҇тиве. 
Пою́ тѧ вои́стиннꙋ всепѣ́таѧ, препѣ́таго бг҃а  сло́во па́че є҆стества̀ ро́ждшꙋю: и҆ молю́сѧ, смире́нныѧ  дꙋшѝ моеѧ̀ бѡлѣ́зни и҆сцѣлѝ, и҆ ѿ лю́тагѡ мѧ̀  и҆зба́ви ѡ҆сꙋжде́нїѧ. 
Ѻ҆бы́чнѡ на ны̀ бога̑тыѧ твоеѧ̀ млⷭ҇ти дв҃о  ѡ҆роша́й, недꙋ́ги оу҆ставлѧ́ющи, стра̑сти разрꙋша́ющи  разли̑чныѧ дꙋшѝ: тѣ́мже разрѣшѝ се́рдца моегѡ̀  плени̑цы грѣхѡ́вныѧ, и҆ болѣ́зней мно́гихъ. 
Ѡ҆скверни́хъ дꙋ́шꙋ мою̀ страстьмѝ: чⷭ҇тѣ́йшее  ты̀ бы́вши пречⷭ҇томꙋ жили́ще, ѡ҆чи́сти  бг҃ороди́тельнице, къ свѣ́тꙋ (с. 316) покаѧ́нїѧ  наставлѧ́ющи мѧ̀, и҆ ѻ҆гнѧ̀ бꙋ́дꙋщагѡ и҆з̾има́ющи.  
Оу҆́мъ мо́й пречⷭ҇таѧ влⷣчце просвѣтѝ, молю́сѧ  тебѣ̀. во́лны оу҆тишѝ стра́стнагѡ се́рдца моегѡ̀,  плотска̑ѧ хотѣ̑нїѧ потреблѧ́ющи, и҆ ко приста́нищꙋ  бж҃е́ственномꙋ приводѧ́щи: 
Пѣ́снь є҃ 
І҆рмо́съ: Оу҆́гль и҆са́їи проѧвле́йсѧ, сл҃нце  и҆з̾ дѣ́вственныѧ оу҆тро́бы возсїѧ̀, во тьмѣ̀  заблꙋ́ждшымъ, бг҃оразꙋ́мїѧ просвѣще́нїе да́рꙋѧ. 
За млⷭ҇рдїе прїѡбщи́всѧ крⷭ҇тꙋ̀ влⷣко, и҆з̾  глꙋбины́ мѧ ѕлы́хъ и҆сто́рглъ є҆сѝ, и҆ почти́лъ є҆сѝ  сосѣдѣ́нїемъ ѻ҆́ч҃имъ, ѡ҆безче́ствованный во́лею. 
Те́рнїемъ вѣнча́всѧ, и҆́же вѣнчава́ѧй цвѣ́ты  всю̀ зе́млю, страсте́й мои́хъ те́рнїе и҆з̾ ко́рене  сѣче́ши сло́ве, и҆ насажда́еши во мнѣ̀ тво́й ра́зꙋмъ. 
Мч҃нченъ: Крѣ́постїю неможе́нїѧ ва́шегѡ, ст҃і́и  мч҃нцы во́лею ѡ҆бло́жшесѧ, и҆ оу҆крѣ́пльшесѧ, бѣсѡ́въ  крѣ́пость ѿню́дъ погꙋби́сте. 
Мч҃нченъ: Вельмѝ подви́гшесѧ ст҃і́и на землѝ, на  нб҃сѣ́хъ ве́лїю сла́вꙋ ѡ҆брѣто́сте, и҆ вели́кихъ бѣ́дъ  и҆збавлѧ́ете на́съ, ва́съ чтꙋ́щихъ. 
Бг҃оро́диченъ: И҆́же на плещꙋ̀ херꙋві́мскꙋ, на  нб҃сѣ́хъ бг҃олѣ́пнѡ носи́мый, ꙗ҆́кѡ вои́стиннꙋ  пречⷭ҇таѧ, на рꙋкꙋ̀ твоє́ю сѣ́дый, ра́спѧтъ бы́въ,  всѣ́хъ и҆з̾ тлѝ и҆зба́ви. 
И҆́нъ 
І҆рмо́съ: Просвѣще́нїе во тьмѣ̀ лежа́щихъ,  сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀  оу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо ра́звѣ тебѐ бг҃а не зна́ю. 
Навѣ́ты и҆ ловле́ньми льсти́вагѡ,  оу҆мерщвле́наго ѡ҆живи́ мѧ всенепоро́чнаѧ влⷣчце бцⷣе,  ꙗ҆́же ро́ждши жи́знь всѣ́хъ ѵ҆поста́снꙋю: да тѧ̀ пою̀  бл҃гоче́стнѡ всепѣ́тꙋю. 
Ꙗ҆́же а҆́гнца и҆ па́стырѧ, ꙗ҆́вльшисѧ дв҃о мт҃и,  оу҆паси́ мѧ нра́вомъ заблꙋжде́ннаго, и҆ десны́мъ мѧ̀  сочета́тисѧ (с. 317) ѻ҆вца́мъ, въ де́нь сꙋ́дный  сподо́би: ꙗ҆́кѡ да твою̀ бл҃года́ть пою̀ сп҃си́тельнꙋю. 
Ѿ страсте́й ѡ҆мраче́нїѧ, ѿ собла̑знъ  прибыва́ющихъ напа́стьми чꙋжда́гѡ, бꙋ́дꙋщихъ же мꙋ́къ  вѣ́чныхъ согрѣша́ющымъ, и҆зба́ви мѧ̀ ѻ҆трокови́це  твои́ми мольба́ми, молю́сѧ. 
Невѣ́сто бж҃їѧ, въ ню́же всели́сѧ є҆ди́но  бж҃е́ственное сло́во, всю̀ просвѣща́ющее вселе́ннꙋю,  возсїѧ́й мѝ зарю̀ и҆́стиннагѡ покаѧ́нїѧ: ѡ҆зарѝ мнѣ̀  сп҃си̑тельныѧ лꙋчы̀, разорѧ́ющи страсте́й мои́хъ тьмꙋ̀  твои́ми мольба́ми, молю́сѧ. 
Пѣ́снь ѕ҃ 
І҆рмо́съ: Гла́съ глагѡ́лъ моле́бныхъ ѿ  болѣ́зненныѧ влⷣко, дꙋшѝ оу҆слы́шавъ, ѿ лю́тыхъ мѧ̀  и҆зба́ви: є҆ди́нъ бо є҆сѝ на́шегѡ сп҃се́нїѧ вино́венъ. 
Плещы̀ вда́въ на ра̑ны, и҆ лани́тѣ твоѝ на  оу҆даре́нїе, лице́ же сп҃се на ѡ҆плева́нїе, сп҃слъ мѧ̀  є҆сѝ мно́гѡ тебѣ̀ согрѣши́вшаго въ ра́зꙋмѣ и҆  невѣ́дѣнїи. 
Ꙗ҆́коже а҆́гнецъ, во є҆́же закла́тисѧ, веде́нъ  бы́лъ є҆сѝ хрⷭ҇тѐ бж҃е мо́й: во́лка мы́сленнагѡ  ꙗ҆дови́тымъ оу҆грызе́нїемъ оу҆ме́ршихъ па́ки возводѧ̀  къ животꙋ̀: сла́ва распѧ́тїю твоемꙋ̀. 
Мч҃нченъ: Зако́ны соблюда́юще мч҃нцы влⷣчнїѧ,  беззако́ненъ совѣ́тъ законопрестꙋ́пныхъ ѿню́дъ  оу҆клони́ша, и҆ оу҆ме́рше, жи́знь бꙋ́дꙋщꙋю прїѧ́ша. 
Мч҃нченъ: Ѡ҆полчи́вшесѧ ст҃і́и ра́дꙋющесѧ, къ  сопроти́внымъ нача́лѡмъ бж҃е́ственными ѻ҆рꙋ́жїи си́хъ  побѣди́сте, и҆ вѣнцы̀ побѣ̑дныѧ прїѧ́сте ѿ бг҃а. 
Бг҃оро́диченъ: Да ѡ҆божи́тъ человѣ́ка, и҆з̾  тебѐ дв҃о ражда́етсѧ бг҃ъ, и҆ распина́етсѧ, и҆ сме́рть  вкꙋша́етъ, оу҆бива́ѧ крⷭ҇то́мъ менѐ дре́вле  оу҆би́вшаго. 
И҆́нъ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ  тлѝ бж҃е мѧ̀ возведѝ. (с. 318) 
Ны́нѣ къ тебѣ̀ прибѣга́ю препѣ́таѧ, сп҃си́ мѧ  мл҃твами твои́ми и҆ соблюдѝ: є҆ли̑ка бо хо́щеши, и҆  мо́жеши ꙗ҆́кѡ мт҃и всѧ̑ оу҆крѣплѧ́ющагѡ. 
Ѡ҆бꙋрева́ема бꙋ́рею печа́лей, и҆ потоплѧ́ема  настоѧ́ньми треволне́нїѧ, сп҃си́ мѧ бцⷣе дв҃о раба̀  твоего̀. 
Млⷭ҇рдїѧ твоегѡ̀ сподо́би мѧ̀, немлⷭ҇рдїемъ и҆  ѕло́бою ѡ҆держи́маго, и҆ томле́нїй предлежа́щихъ и҆  ѻ҆гнѧ̀ вѣ́чнагѡ и҆схити́ мѧ. 
Грѣхѝ мі́ра взе́млющаго, пречⷭ҇таго а҆́гнца  заче́нши родила̀ є҆сѝ всенепоро́чнаѧ, грѣхѡ́въ  проще́нїе дарова́ти мѝ, молѧ́щисѧ є҆мꙋ̀ не преста́й. 
Пѣ́снь з҃ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ, высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ и҆ препросла́вленъ. 
Па́дша мѧ̀ престꙋпле́нїемъ воздви́глъ є҆сѝ, на  крⷭ҇тъ воздви́женъ и҆́же всѣ́хъ воскрⷭ҇нїе, и҆  совоздвиже́нїе сло́ве: и҆ низве́рглъ є҆сѝ све́ргшаго  бори́телѧ, всего̀ бездѣ́льна ме́ртва показа́лъ є҆сѝ.  сла́ва держа́вѣ твое́й. 
Гвоздьмѝ пригвозди́лъ є҆сѝ хрⷭ҇тѐ грѣхѝ  пра́ѻц҃а, тро́стїю же бїе́мь, написа́лъ є҆сѝ свобо́дꙋ  всѣ̑мъ чл҃вѣ́кѡмъ. сла́ва страда́нїю твоемꙋ̀, и҆́мже  и҆зба́вихомсѧ тьмы̀ страсте́й. 
Мч҃нченъ: Сѣко́ми бы́ша по тѣлесє́мъ  скверноꙋбі́йственными рꙋка́ми, добропобѣ́днїи хрⷭ҇тѡ́вы  великомч҃нцы, и҆ пребыва́хꙋ дх҃омъ ѿ бг҃а неразлꙋчи́ми,  сѣкꙋ́ще мꙋ́жества мече́мъ, и҆ закала́юще льсти́ваго  врага̀. 
Мч҃нченъ: Крѣ́пость непобори́мꙋю распе́ншагѡсѧ  хрⷭ҇та̀ и҆мѣ́ѧ, во́инство непобѣди́мое, гꙋби́тельное  во́инство въ коне́цъ погꙋбѝ: пострада́въ же, вѣне́цъ  побѣ́ды прїѧ́тъ, жи́знь бл҃же́ннꙋю и҆ неги́блемꙋю. 
Бг҃оро́диченъ: Пала́та ѡ҆дꙋшевле́ннаѧ цр҃е́ва, и҆  прⷭ҇то́лъ ѻ҆гнеѡбра́зный дв҃о показа́ласѧ є҆сѝ, на  не́мже сѣдѧ̀, (с. 319) воздви́же ѿ пе́рвагѡ паде́нїѧ  всѧ̑ человѣ́ки, и҆ сосѣдѣ́нїемъ ѻ҆те́ческимъ почтѐ. 
И҆́нъ. І҆рмо́съ то́йже 
Живо́тъ ѵ҆поста́сный на́мъ ро́ждши, сме́ртїю  сме́рть ꙗ҆́вѣ погꙋ́бльшїй, стра̑сти оу҆мертвѝ се́рдца  моегѡ̀, и҆ и҆сто́чникъ сле́зъ пода́ждь мѝ чⷭ҇таѧ: ꙗ҆́кѡ  да при́снѡ сла́влю тѧ̀. 
Наде́жда непосты́днаѧ, оу҆пова́нїе и҆звѣ́стное,  и҆ стѣна̀ неѡбори́маѧ, покро́въ же и҆ помо́щница бꙋ́ди  мнѣ̀ всенепоро́чнаѧ, оу҆пова́ющемꙋ на тѧ̀: и҆ къ  свѣ́тꙋ наста́ви чⷭ҇таѧ покаѧ́нїѧ и҆ оу҆миле́нїѧ. 
И҆зба́витисѧ рабꙋ̀ твоемꙋ̀ всѧ́кїѧ ѕло́бы  бѣсо́вскїѧ и҆ печа́ли, и҆ ѡ҆сꙋжде́нїѧ, и҆ вѣ́чнагѡ  ѻ҆гнѧ̀, сн҃а твоего̀ оу҆молѝ: ꙗ҆́кѡ да вѣ́рою  при́снѡ сла́влю тѧ̀. 
Пречⷭ҇тое зача́тїе, и҆ нетлѣ́нное ржⷭ҇тво̀, ты̀  є҆ди́на показа́ла є҆сѝ, дв҃а пребы́вши: хрⷭ҇та́ бо  заче́нши чⷭ҇таѧ, над̾ всѣ́ми бг҃а, чл҃вѣ́ка бы́вша,  вѣ̑рнымъ на сп҃се́нїе и҆ и҆збавле́нїе. 
Пѣ́снь и҃ 
І҆рмо́съ: Ѡ҆ подо́бїи зла́тѣ небре́гше  требл҃же́ннїи ю҆́нѡши, неизмѣ́нный и҆ живы́й бж҃їй  ѡ҆́бразъ ви́дѣвше, средѝ ѻ҆гнѧ̀ воспѣва́хꙋ  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Лю́дїе непокори́вїи, без̾ стра́ха же беззакѡ́ннаѧ  всѧ̑ творѧ́ще, посредѣ̀ беззакѡ́нною тѧ̀ ще́дре,  ѡ҆правда́юща беззакѡ́нныѧ, на дре́вѣ воздви́гше  распѧ́ша: тебе́ же всѧ̀ тва́рь сла́витъ, ꙗ҆́кѡ гдⷭ҇а и҆  влⷣкꙋ, воспѣва́ющи твоѐ долготерпѣ́нїе. 
Ѡ҆кровави́лъ є҆сѝ хрⷭ҇тѐ пе́рсты твоѧ̑ на  дре́вѣ пригвожда́емь, и҆́же приноси́мꙋю бѣсѡ́мъ кро́вь  дре́вле, на па́гꙋбꙋ приносѧ́щымъ ю҆̀, преста́вилъ є҆сѝ:  тѣ́мже тѧ̀ сла́витъ всѧ̀ тва́рь, бж҃е всѣ́хъ,  воспѣва́ющи твоѐ чл҃вѣколю́бїе. 
Мч҃нченъ: Во́дъ живо́тныхъ сꙋ́ще и҆спо́лнь мч҃нцы,  пото́ки лє́стныѧ и҆зсꙋши́ша бж҃е́ственными стрꙋѧ́ми  крове́й, (с. 320) вѣ́рою неꙋкло́нною зовꙋ́ще:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ є҆го̀ во всѧ̑ вѣ́ки. 
Мч҃нченъ: Неисче́тное мно́жество крове́й ва́шихъ  ст҃і́и, нече́стїѧ ѻ҆́гнь погасѝ, и҆ є҆́ллинскꙋю  многобо́жнꙋю разрꙋшѝ пре́лесть, всѣ́хъ же вѣ́рныхъ  просвѣтѝ пою́щихъ: да пое́тъ всѧ̀ тва́рь гдⷭ҇а, и҆  превозно́ситъ є҆го̀ во всѧ̑ вѣ́ки. 
Бг҃оро́диченъ: Непоро́чнаѧ а҆́гница, прⷪ҇ро́кѡвъ  же и҆ мч҃никѡвъ оу҆краше́нїе, ꙗ҆́коже а҆́гнца тѧ̀  воздви́жена на дре́во оу҆зрѣ́вши, безнача́льное сло́во,  пла́каше го́рькѡ, и҆ глаго́лаше: ѡ҆сꙋществова́ннаѧ да  пое́тъ гдⷭ҇а всѧ̀ тва́рь, и҆ превозно́ситъ є҆го̀ во  вѣ́ки. 
И҆́нъ 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
Прибѣ́жище хрⷭ҇тїа́нѡмъ и҆ помо́щнице, въ лю́тыхъ  ѡ҆держи́ма мѧ̀, пречⷭ҇таѧ дв҃о не пре́зри, бѣда́ми  ѡ҆бходи́маго всегда̀, и҆ мно́гими оу҆стремле́нїи  лꙋка́выхъ бѣсѡ́въ. 
Не забꙋ́ди гла́са мл҃твєнникъ твои́хъ,  предста́тельнице стра́шнаѧ, но ѿ всѧ́кїѧ болѣ́зни, и҆  ѿ всѧ́кагѡ преще́нїѧ мольба́ми твои́ми и҆схитѝ:  преклонѧ́етъ бо бг҃а твоѧ̀ мт҃рнѧѧ мл҃тва. 
Оу҆толѝ страсте́й мои́хъ лю́тꙋю ны́нѣ бꙋ́рю,  чⷭ҇таѧ бл҃гослове́ннаѧ: и҆ побѣдѝ ѻ҆трокови́це,  неща́днѡ на мою̀ нищетꙋ̀ напа́дающихъ, всѧ̑ врагѝ  безплѡ́тныѧ, ꙗ҆́кѡ да вѣ́рою пою́ тѧ. 
Ѿ пе́щи и҆скꙋше́нїй, ѿ пла́мене грѣхѡ́въ и҆  ѻ҆гнѧ̀ страсте́й и҆ гее́нны, и҆ бѣсо́вскагѡ наше́ствїѧ,  въ ча́съ сконча́нїѧ и҆схити́ мѧ̀ є҆ди́на  бг҃ороди́тельнице, предста́тельнице вѣ́рныхъ. 
Пѣ́снь ѳ҃ 
І҆рмо́съ: Недоꙋмѣ́етъ всѧ́къ ѧ҆зы́къ  бл҃гохвали́ти по достоѧ́нїю, и҆зꙋмѣва́етъ же оу҆́мъ и҆  премі́рный пѣ́ти тѧ̀ бцⷣе, ѻ҆ба́че бл҃га́ѧ (с. 321)  сꙋ́щи, вѣ́рꙋ прїимѝ: и҆́бо любо́вь вѣ́си бж҃е́ственнꙋю  на́шꙋ, ты́ бо хрⷭ҇тїа́нъ є҆сѝ предста́тельница, тѧ̀  велича́емъ. 
Да воѡбрази́тъ дре́вле і҆саа́къ твою̀ стрⷭ҇ть,  свѧзꙋ́етсѧ сло́ве: разрѣша́етъ же свѧ́занное ѻ҆вча̀ въ  то́йже ѡ҆́бразъ, въ садѣ̀ саве́ковѣ ѡ҆ставле́нїѧ, и҆  ѿпꙋсти́сѧ нево́льнаѧ тогда̀ же́ртва вои́стиннꙋ: тебѣ́  бо во́лею поже́ршꙋсѧ, ѿ ѕѡ́лъ разрѣши́хомсѧ. 
Красе́нъ добро́тою па́че сынѡ́въ человѣ́ческихъ,  хрⷭ҇тѐ сы́й добро́ты не и҆мы́й, нижѐ ви́да, въ стра́сти  на дре́вѣ крⷭ҇тнѣмъ повѣ́шенъ, оу҆краша́ѧ нелѣ́потꙋ  всегѡ̀ ро́да человѣ́ча: сла́ва бл҃гоꙋтро́бїю твоемꙋ̀,  є҆ди́не млⷭ҇рде гдⷭ҇и. 
Мч҃нченъ: Сїѡ́на вы́шнѧгѡ ꙗ҆ви́стесѧ жи́телїе  бж҃е́ственнїи, и҆ а҆́гг҃лѡмъ равноче́стнїи мч҃нцы, ꙗ҆́кѡ  сꙋ́щїи согра́ждане: и҆ цр҃ковь ст҃і́и перворо́дныхъ  свѣ́тлѡ просвѣща́ете, сїѧ́юще свѣ́томъ бж҃е́ственнымъ,  и҆ мꙋче́нїѧ вѣнцы̀ оу҆краша́еми. 
Мч҃нченъ: Возлю́бленнїи дрꙋ́зи, ва́съ пресла́внѡ  возлю́бльшагѡ, и҆зба́вите мѧ̀ дрꙋ́жбы льсти́выѧ, ꙗ҆́же  къ пло́ти, ст҃і́и гдⷭ҇ни мч҃нцы: ѡ҆сщ҃е́нїе же и҆  просвѣще́нїе и҆ разрѣше́нїе прегрѣше́нїй лю́тыхъ,  всѣ̑мъ соверша́ющымъ па́мѧть ва́шꙋ и҆спроси́те. 
Бг҃оро́диченъ: Свѣти̑лъ добро́та тече́нїѧ  ѻ҆бы́чнагѡ оу҆стꙋпѝ, є҆гда́ тѧ ви́дѣша сл҃нца  пра́вды вознесе́на на крⷭ҇тъ хотѣ́нїемъ: дв҃а же со  оу҆ч҃нко́мъ дѣ́вственнымъ восклица́ше съ пла́чемъ,  оу҆вы̀ мнѣ̀, вопїю́щи, что̀ сїѐ стра́нное зрѣ́нїе; 
И҆́нъ 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Чл҃вѣколю́бца гдⷭ҇а є҆ди́наго многомлⷭ҇тиваго,  па́че оу҆ма́ же и҆ сло́ва родила̀ є҆сѝ: того̀ молѝ  дв҃о, въ ча́съ стра́шный сꙋда̀ и҆зба́вити раба̀ твоего̀  ѻ҆гнѧ̀ вѣ́чнагѡ. (с. 322) 
На́мъ пою́щымъ тѧ̀, и҆ вѣ́рою сла́вѧщымъ, и҆ къ  бж҃е́ственномꙋ твоемꙋ̀ покро́вꙋ при́снѡ притека́ющымъ,  пода́ждь съ нб҃сѐ разрѣше́нїе лю́тыхъ, и҆ мꙋ́чащихъ  страсте́й, бг҃оневѣ́сто, и҆ мꙋ́ки и҆ сꙋда̀ и҆зба́ви. 
Красе́нъ въ видѣ́нїи, во вкꙋше́нїи же горча́йшїй,  и҆́же менѐ оу҆мори́вый грѣха̀ пло́дъ, є҆гѡ́же  напита́хсѧ въ сы́тость, стра́шнагѡ ча́ю сꙋда̀, ѿ  негѡ́же мѧ̀ и҆схитѝ прест҃а́ѧ дв҃о мт҃и. 
Оу҆блажѝ пречⷭ҇таѧ, смире́нное се́рдце моѐ,  ѡ҆ѕло́бленное сластны́ми затво́ры, ꙗ҆́кѡ бл҃го́мꙋ  роди́тельница, и҆ блага̀ сꙋ́щи всѧ̀: и҆ къ покаѧ́нїю мѧ̀  бл҃ги́хъ двере́й введѝ. 
Та́же: Досто́йно є҆́сть: Є҆ктенїа̀, и҆  свѣти́ленъ, и҆ ѱалмы̀ ѻ҆бы́чны. 
На стїхо́внѣ стїхи̑ры крⷭ҇тны. Гла́съ в҃: 
Крⷭ҇та̀ твоегѡ̀ дре́во, хрⷭ҇тѐ бж҃е, дре́во  живо́тное показа́лъ є҆сѝ на́мъ вѣ́рꙋющымъ въ тѧ̀, и҆  си́мъ оу҆праздни́въ держа́вꙋ и҆мꙋ́щаго сме́рти,  ѡ҆живи́лъ є҆сѝ на́съ оу҆мерщвлє́ныѧ грѣхо́мъ.  тѣ́мже вопїе́мъ тѝ бл҃года́телю всѣ́хъ гдⷭ҇и, сла́ва  тебѣ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ, во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Во́лею ѡ҆бнища́въ, ѡ҆бнища́нїѧ ра́ди а҆да́мова,  хрⷭ҇тѐ бж҃е, прише́лъ є҆сѝ на зе́млю ѿ дв҃ы  вопло́щьсѧ, и҆ распѧ́тїе прїѧ́тъ, да на́съ свободи́ши ѿ  рабо́ты вра́жїѧ: гдⷭ҇и сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: По хрⷭ҇тѣ̀ пострада́вше да́же до  сме́рти, ѽ стрⷭ҇тоте́рпцы мч҃нцы! дꙋ́шы оу҆́бѡ и҆́мате  на нб҃сѣ́хъ въ рꙋцѣ̀ бж҃їи, и҆ по мі́рꙋ всемꙋ̀  почита́емы сꙋ́ть ва́шѧ мѡ́щи, (с. 323) сщ҃е́нницы  покланѧ́ютсѧ, и҆ лю́дїе всѝ, ра́дꙋющесѧ, согла́снѡ  вопїе́мъ: со́нъ че́стенъ пред̾ гдⷭ҇емъ сме́рть  прпⷣбныхъ є҆гѡ̀. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Є҆гда̀ ѿ дре́ва тѧ̀: 
Є҆гда̀ нескве́рнаѧ а҆́гница ви́дѣ своего̀  а҆́гнца, на заколе́нїе ꙗ҆́кѡ человѣ́ка во́лею влеко́ма,  рыда́ющи глаго́лаше: безча́дствовати мѧ̀ ны́нѣ тщи́шисѧ  хрⷭ҇тѐ, ро́ждшꙋю тѧ̀. что̀ сїѐ сотвори́лъ є҆сѝ  и҆зба́вителю всѣ́хъ; ѻ҆ба́че воспѣва́ю и҆ сла́влю  твою̀ кра́йнюю бл҃гость па́че оу҆ма̀ и҆ сло́ва,  чл҃вѣколю́бче. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: тропа́рь, и҆  є҆ктєнїѝ. Та́же ча́съ а҃-й, ѱалмы̀ ѻ҆бы́чны, и҆  ѿпꙋ́стъ. 
Въ пѧто́къ бл҃жє́нны. Гла́съ в҃: 
Гла́съ тѝ прино́симъ разбо́йничь, и҆ мо́лимсѧ:  помѧнѝ на́съ гдⷭ҇и во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆скорени́лъ є҆сѝ влⷣко, ѕло́бный те́рнъ,  вѣне́цъ терно́въ во́лею носи́въ, долготерпѣли́ве. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Ра́спѧтъ бы́въ, безгрѣ́шне, на ло́бнѣмъ,  сокрꙋши́лъ є҆сѝ главꙋ̀ лꙋка́вагѡ, и҆ всѧ̑ человѣ́ки  сп҃слъ є҆сѝ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Сокрꙋша́еми мч҃нцы, врага̀ сокрꙋши́ли є҆стѐ всю̀  си́лꙋ, и҆ побѣ̑дныѧ вѣнцы̀ прїѧ́сте. 
Сла́ва: Ѡ҆кропле́нїемъ бж҃е́ственныѧ кро́ве  вѣ́рнїи просвѣща́еми, є҆ди́но въ трїе́хъ ли́цѣхъ  бж҃ество̀ чти́мъ. 
И҆ ны́нѣ: Ꙗ҆́кѡ а҆́гнца повѣ́шена на дре́вѣ,  всенепоро́чнаѧ ви́дѧщи хрⷭ҇та̀, рыда́ющи съ пла́чемъ,  того̀ велича́ше. 


(с. 324) 
Въ пѧто́къ ве́чера, 
нача́ло сꙋббѡ́тнѣй слꙋ́жбѣ, и҆ всѐ послѣ́дованїе  вече́рни и҆ оу҆́трени: пи́санъ оу҆ка́зъ ѡ҆ то́мъ въ  пе́рвомъ гла́сѣ. 
На Гдⷭ҇и воззва́хъ, стїхи̑ры ст҃ы̑мъ мч҃нкѡмъ,  и҆ ст҃и́телємъ и҆ прпⷣбнымъ. Гла́съ в҃. 
Подо́бенъ: Є҆гда̀ ѿ дре́ва тѧ̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Пло́ть предаю́ще ра́намъ и҆ горча́йшыѧ мꙋ̑ки  терпѧ́ще, и҆ нꙋ́жнꙋю сме́рть мч҃нцы всехва́льнїи, и҆  мꙋчи́телей посрами́сте, и҆ чє́сти і҆́дѡльскїѧ вои́стиннꙋ  потреби́ли є҆стѐ, хрⷭ҇та̀ проповѣ́дающе є҆ди́наго  бг҃а и҆ влⷣкꙋ: є҆мꙋ́же со а҆́гг҃льскими ли́ки,  вѣнцено́сцы сла́внїи, предстоитѐ. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
И҆ па́ки глаго́лемъ тꙋ́же стїхи́рꙋ: Пло́ть  предаю́ще ра́намъ: 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Сло́ва ꙗ҆́вльшагѡсѧ на землѝ, проповѣ̑дницы  ꙗ҆ви́стесѧ бж҃е́ственнїи, и҆ бл҃гоче́стїю всѣ́хъ  наꙋчи́сте, и҆ правосла́вное бж҃е́ственныхъ слове́съ  и҆зло́жше, и҆́миже є҆́ресь дале́че ѿгна́сте ѿ цр҃кве  хрⷭ҇то́вы. тѣ́мже во ѻ҆би́тєли при́снѡ живꙋ́щыѧ,  ꙗ҆́кѡ сщ҃еннодѣ́йственницы трⷪ҇цы, всѣ́хъ введи́те  бл҃же́ннїи. 
И҆́ны стїхи̑ры мч҃нчны, гла́съ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
И҆̀же земны̑ѧ сла̑сти не возлюби́вше  стрⷭ҇тоте́рпцы, нбⷭ҇нымъ благи̑мъ сподо́бишасѧ, и҆  а҆́гг҃лѡмъ согра́ждане бы́ша: гдⷭ҇и, мл҃твами и҆́хъ  поми́лꙋй, и҆ сп҃сѝ на́съ. (с. 325) 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Ст҃ы̑мъ мч҃нкѡмъ молѧ́щымсѧ ѡ҆ на́съ, и҆ хрⷭ҇та̀  пою́щымъ, всѧ́ка пре́лесть преста̀, и҆ человѣ́ческїй  ро́дъ вѣ́рою сп҃са́етсѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Ли́цы мч҃нчестїи проти́вишасѧ мꙋчи́телємъ,  глаго́люще: мы̀ во́инствꙋемъ цр҃ю̀ си́ламъ: а҆́ще и҆  ѻ҆гню̀ и҆ мꙋ́камъ предадитѐ на́съ, не ѿмета́емсѧ  трⷪ҇ческїѧ си́лы. 
Сла́ва, и҆ ны́нѣ, бг҃оро́диченъ: Пре́йде сѣ́нь  зако́ннаѧ, бл҃года́ти прише́дши: ꙗ҆́коже бо кꙋпина̀ не  сгара́ше ѡ҆палѧ́ема, та́кѡ дв҃а родила̀ є҆сѝ, и҆ дв҃а  пребыла̀ є҆сѝ. вмѣ́стѡ столпа̀ ѻ҆́гненнагѡ,  пра́ведное возсїѧ̀ сл҃нце: вмѣ́стѡ мѡѷсе́а, хрⷭ҇то́съ,  сп҃се́нїе дꙋ́шъ на́шихъ. 
Та́же.Свѣ́те ти́хїй: Прокі́менъ днѐ: Бж҃е  застꙋ́пникъ мо́й є҆сѝ ты̀, и҆ млⷭ҇ть твоѧ̀ предвари́тъ  мѧ̀. Сті́хъ: И҆зми́ мѧ ѿ вра̑гъ мои́хъ бж҃е, и҆ ѿ  востаю́щихъ на мѧ̀ и҆зба́ви мѧ̀. Та́же, Сподо́би гдⷭ҇и въ  ве́черъ се́й: 
На стїхо́внѣ стїхи̑ры, гла́съ в҃: 
Ве́лїѧ сла́ва, ю҆́же стѧжа́сте ст҃і́и вѣ́рою: не  то́кмѡ бо въ страда́нїихъ врага̀ побѣди́ли є҆стѐ, но  и҆ по сме́рти дꙋ́хи прого́ните, недꙋ̑жныѧ и҆сцѣлѧ́ете,  дꙋ́шъ и҆ тѣле́съ вра́чеве: моли́тесѧ ко гдⷭ҇ꙋ,  поми́ловатисѧ дꙋша́мъ на́шымъ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Ме́ртвенъ: Ꙗ҆́кѡ цвѣ́тъ оу҆вѧда́етъ, и҆ ꙗ҆́кѡ  сѣ́нь ми́мѡ грѧде́тъ, и҆ разрꙋша́етсѧ всѧ́къ человѣ́къ:  па́ки же гласѧ́щей трꙋбѣ̀, ме́ртвїи ꙗ҆́кѡ въ трꙋ́сѣ  всѝ воста́нꙋтъ ко твоемꙋ̀ срѣ́тенїю, хрⷭ҇тѐ бж҃е.  тогда̀ влⷣко, и҆̀хже преста́вилъ є҆сѝ ѿ на́съ, во  ст҃ы́хъ твои́хъ оу҆чинѝ кро́вѣхъ дꙋ́хи ра̑бъ твои́хъ. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ме́ртвенъ: Оу҆вы̀ мнѣ̀, коли́къ по́двигъ и҆́мать  дꙋша̀ разлꙋча́ющисѧ ѿ тѣлесѐ! оу҆вы̀ мнѣ̀, тогда̀  коли́кѡ слези́тъ, (с. 326) и҆ нѣ́сть и҆́же поми́лꙋетъ  ю҆̀! ко а҆́гг҃лѡмъ ѻ҆́чи возводѧ́щи, бездѣ́льнѡ  мо́литсѧ: къ человѣ́кѡмъ рꙋ́цѣ простира́ющи, и҆ не  и҆́мать помога́ющагѡ. тѣ́мже, возлю́блєннаѧ моѧ̑  бра́тїе, разꙋмѣ́вше кра́ткꙋю на́шꙋ жи́знь,  преста́влєннымъ поко́ѧ ѿ хрⷭ҇та̀ про́симъ, и҆ дꙋша́мъ  на́шымъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Сп҃сѝ ѿ  бѣ́дъ рабы̑ твоѧ̑ бцⷣе дв҃о, ꙗ҆́кѡ всѝ по бз҃ѣ къ  тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆  предста́тельствꙋ. 
Та́же: Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропа́рь, и҆ ѿпꙋ́стъ. 
Въ пѧто́къ на повече́рїи, 
канѡ́нъ моле́бный прест҃ѣ́й бцⷣѣ. Гла́съ в҃. 
Пѣ́снь а҃ 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ: ꙗ҆́кѡ просла́висѧ. 
Жи́зни и҆сто́чникъ є҆сѝ, дв҃о мт҃и чⷭ҇таѧ,  нача́льника и҆ гдⷭ҇а ро́ждши, жи́знь всѧ́ческихъ,  ѡ҆роша́ющи вѣ́рою славосло́вѧщыѧ тѧ̀. 
Тѧ̀ оу҆твержде́нїе и҆ предста́тельницꙋ  ѡ҆бога́щшесѧ и҆́мамы, и҆́же бцⷣꙋ пречⷭ҇таѧ  и҆сповѣ́дающїи тѧ̀, ѿ треволне́нїѧ житїѧ̀  всенепоро́чнаѧ дв҃о сп҃са́емсѧ. 
Сла́ва: Ꙗ҆́же и҆сто́чникъ безсме́ртїѧ ро́ждши,  оу҆ѧ́звленаго мѧ̀ страстьмѝ ѻ҆трокови́це и҆сцѣлѝ и҆  ѻ҆гнѧ̀ вѣ́чнагѡ и҆схитѝ, є҆ди́на бг҃обл҃года́тнаѧ. 
И҆ ны́нѣ: Ꙗ҆́же вѣ̑рнымъ прибѣ́жище  приснодв҃о, держа́внаѧ по́мощь притека́ющымъ тѝ, ѿ  всѧ́кїѧ нꙋ́жды и҆ вре́да сопроти́внагѡ на́съ сп҃сѝ. (с.  327) 
Пѣ́снь г҃ 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Златꙋ́ю ꙗ҆́кѡ вои́стиннꙋ кади́льницꙋ, и҆ ста́мнꙋ  ма́нны, и҆ бж҃е́ственнꙋю го́рꙋ, и҆ пала́тꙋ прекра́снꙋ  бж҃їю, тѧ̀ дв҃о и҆менꙋ́емъ. 
Цр҃ковь, и҆ сщ҃е́нное жили́ще сло́ва сꙋ́щи бцⷣе,  прегрѣше́нїй ѡ҆чище́нїе бꙋ́ди мнѣ̀ при́снѡ, прест҃а́ѧ  дв҃о. 
Сла́ва: Ни ѧ҆зы́къ зе́мленъ, ни оу҆́мъ  безпло́тныхъ, возмо́жетъ ржⷭ҇тво̀ твоѐ сказа́ти: па́че  є҆стества́ бо и҆ смы́сла, бцⷣе, зижди́телѧ родила̀  є҆сѝ. 
И҆ ны́нѣ: Оу҆твержде́нїе бꙋ́ди и҆ прибѣ́жище и҆  покро́въ, дв҃о бг҃ороди́тельнице, вѣ́рою къ тебѣ̀  прибѣга́ющымъ, и҆ бж҃їю тѧ̀ мт҃рь и҆сповѣ́дающымъ. 
Пѣ́снь д҃ 
І҆рмо́съ: Оу҆слы́шахъ гдⷭ҇и, сла́вное твоѐ  смотре́нїе, и҆ просла́вихъ чл҃вѣколю́бче, непостижи́мꙋю  твою̀ си́лꙋ. 
Тѧ̀ бцⷣе стѧжа́хомъ хрⷭ҇тїа́не по́мощь ве́лїю,  ѿ лю́тыхъ бѣ́дъ на́съ и҆схитѝ. 
Неискꙋсобра́чнаѧ влⷣчце, ꙗ҆́же бг҃а во  оу҆тро́бѣ заче́нши, напа́стей и҆ печа́лей всѣ́хъ на́съ  и҆зба́ви. 
Сла́ва: Непобѣди́мꙋю стѣ́нꙋ тѧ̀, и҆ держа́внꙋю  наде́ждꙋ бцⷣе, вѣ́рнїи стѧжа́хомъ въ напа́стехъ чⷭ҇таѧ. 
И҆ ны́нѣ: Мл҃твꙋ твою̀ влⷣчце, ꙗ҆́кѡ тве́рдъ  степе́нь стѧжа́вше, разли́чныхъ скорбе́й и҆збавлѧ́емсѧ. 
Пѣ́снь є҃ 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. 
Воплоще́нна и҆з̾ тебѐ, бг҃ороди́тельнице,  вѣ́рнїи позна́хомъ, без̾ сѣ́мене сн҃а рожде́нна, бг҃а  и҆́стинна, и҆ чл҃вѣ́ка є҆стество́мъ: тѣ́мже тѧ̀  сла́вимъ. (с. 328) 
Под̾ кро́въ тво́й и҆ застꙋпле́нїе, пречⷭ҇таѧ,  вѣ́рнїи всегда̀ прибѣга́юще вѣ́рою, и҆збавлѧ́емсѧ  тобо́ю бцⷣе, всѧ́кагѡ тѧ́жкагѡ наше́ствїѧ. 
Сла́ва: И҆зба́ви на́съ ѿ напа́стей, и҆ бꙋ́ри  помышле́нїй, пречⷭ҇таѧ, всѧ́кагѡ гнѣ́ва, всѧ́кагѡ  грѣха̀, гла́да же и҆ гꙋби́тельства, и҆ вѣ́чнагѡ, дв҃о,  мꙋче́нїѧ. 
И҆ ны́нѣ: Застꙋ́пница на́ша и҆ сп҃се́нїе и҆  наде́жда влⷣчце, хрⷭ҇тїа́нъ сꙋ́щи, сп҃сѝ любо́вїю тѧ̀  при́снѡ вѣ́рнѡ воспѣва́ющихъ, дв҃о всепѣ́таѧ. 
Пѣ́снь ѕ҃ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ, бж҃е, мѧ̀ возведѝ. 
И҆́же во́лею всѧ̑ содѣва́ѧй, въ ложесна̀  неискꙋсобра́чныѧ во́лею всели́всѧ, тле́ю болѧ́щыѧ  нетлѣ́нїемъ ѡ҆богати́въ, ꙗ҆́кѡ млⷭ҇рдъ. 
Вы́шша вы́шнихъ си́лъ, и҆ ст҃ѣ́йша є҆сѝ  всенепоро́чнаѧ, па́че є҆стества̀ вмѣ́щши невмѣсти́мое  сло́во въ ложесна̀ твоѧ̑. 
Сла́ва: На пꙋтѝ житїѧ̀ заблꙋжде́ннаго мѧ̀, и҆  безпꙋ́тїемъ ча́стѡ па́дающа во грѣсѣ́хъ, влⷣчце, къ  покаѧ́нїѧ стезѧ́мъ наста́ви. 
И҆ ны́нѣ: Не пре́зри чⷭ҇таѧ мольбы̑ на́шѧ, на тѧ̀  поло́жшихъ наде́ждꙋ ра̑бъ твои́хъ: прибѣ́жище бо  влⷣчце, и҆ дꙋша́мъ ѡ҆чище́нїе є҆сѝ. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ в҃: 
Сло́во без̾ сѣ́мене зачала̀ є҆сѝ, сн҃а же  є҆ди́наго хрⷭ҇та̀ родила̀ є҆сѝ: ты́ бо родѝ но́во  ѻ҆троча̀ зижди́телѧ твоего̀. тѣ́мъ тѧ̀ бцⷣе,  велича́емъ. 
Пѣ́снь з҃ 
І҆рмо́съ: Ѡ҆́бразꙋ злато́мꙋ на по́лѣ деи́рѣ  слꙋжи́мꙋ, трїѐ твоѝ ѻ҆́троцы небрего́ша безбо́жнагѡ  велѣ́нїѧ: посредѣ́ же (с. 329) ѻ҆гнѧ̀ вве́ржени,  ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ  на́шихъ. 
Ѻ҆ц҃ꙋ̀ соесте́ственна разꙋ́мнаго сн҃а, си́лою  дх҃а прест҃а́гѡ воплоти́ла є҆сѝ бг҃обл҃года́тнаѧ  влⷣчце. сего̀ оу҆́бѡ непреста́ннѡ молѝ, оу҆ще́дрити  пою́щыѧ: бл҃гослове́ннаѧ, ꙗ҆́же бг҃а пло́тїю ро́ждшаѧ. 
Дв҃о чⷭ҇таѧ, неискꙋсобра́чнаѧ, ст҃а́ѧ  бл҃гослове́ннаѧ, па́дающихъ и҆справле́нїе, согрѣша́ющихъ  и҆збавле́нїе: сп҃си́ мѧ блꙋ́днаго, сп҃сѝ, сн҃ꙋ твоемꙋ̀  зовꙋ́ща: бл҃гослове́ннаѧ, ꙗ҆́же бг҃а пло́тїю ро́ждшаѧ. 
Сла́ва: Приста́нище тве́рдо, предста́тельница  стра́шна, и҆ стѣна̀ неѡбори́ма, въ нꙋ́ждахъ  бѣ́дствꙋющымъ, и҆ ѡ҆бꙋрева́ємымъ въ печа́ли, и҆ ꙗ҆̀же  къ сн҃ꙋ твоемꙋ̀ мл҃твами, бцⷣе сꙋ́щи, ѿ  многоѡбра́зныхъ и҆скꙋше́нїй сп҃сѝ рабы̑ твоѧ̑. 
И҆ ны́нѣ: Ꙗ҆́же є҆ди́но оу҆пова́нїе, и҆  по́мощь вѣ́рныхъ бг҃ороди́тельнице, потщи́сѧ помощѝ  рабѡ́мъ твои̑мъ, погрꙋжа́ємымъ скорбьмѝ, ѿвсю́дꙋ  недоꙋмѣ́ємымъ, и҆ въ болѣ́знехъ сꙋ́щымъ, и҆  прибѣга́ющымъ къ тебѣ̀ любо́вїю дꙋшѝ. 
Пѣ́снь и҃ 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
Живы́й сꙋ́щїй и҆сто́чникъ, ꙗ҆́кѡ во́дꙋ жи́зни  ро́ждши, дꙋ́шꙋ мою̀ и҆ста́ѧвшꙋю грѣха̀ пла́менемъ, дв҃о  бцⷣе, ѡ҆росѝ, да тѧ̀ сла́влю во всѧ̑ вѣ́ки. 
Оу҆мерщвле́нныхъ, и҆ къ пе́рсти сме́ртнѣй и҆  тлѣ́ннѣй сведе́нныхъ, возста́вила є҆сѝ є҆ди́на,  нача́льника жи́зни ро́ждши хрⷭ҇та̀ бг҃а на́шего, влⷣчце  дв҃о чⷭ҇таѧ и҆ бл҃гослове́ннаѧ. 
Сла́ва: И҆зба́ви мѧ̀ влⷣчце чⷭ҇таѧ, вѣ́чнагѡ  ѻ҆гнѧ̀ и҆ ѡ҆сꙋжде́нїѧ, и҆ и҆зми́ мѧ ѿ человѣ̑къ  ѕлотворѧ́щихъ, и҆ (с. 330) и҆́щꙋщихъ запѧ́ти мнѣ̀:  ꙗ҆́кѡ да оу҆бл҃жа́ю тѧ̀ при́снѡ, ю҆́же всѧ̀ тва́рь  бж҃е́ственнѣ оу҆бл҃жа́етъ. 
И҆ ны́нѣ: Въ подо́бїи пло́ти пребж҃е́ственный  и҆з̾ тебѐ ви́дѣнъ бы́сть, чⷭ҇таѧ дв҃о: є҆го́же  непреста́ннѡ молѝ, поми́ловати на́съ въ ѕло́бѣ  живꙋ́щихъ, и҆ трепе́щꙋщихъ вѣ́чнꙋющагѡ мꙋче́нїѧ. 
Пѣ́снь ѳ҃ 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Чл҃вѣколю́бїѧ бж҃е́ственнагѡ сподо́би мѧ̀  ѻ҆трокови́це, ꙗ҆́же є҆ди́на чл҃вѣколю́бца бг҃а пло́ть  ѿ тебѐ взаимова́вша, и҆ неизглаго́ланнѡ ро́ждшаѧ,  и҆зба́ви мѧ̀ бꙋ́дꙋщагѡ пла́мене, и҆ мꙋ́ки всѧ́кїѧ,  любо́вїю тѧ̀ сла́вѧщаго. 
Ꙗ҆́кѡ крѣ́пкꙋю застꙋ́пницꙋ, ꙗ҆́кѡ наде́ждꙋ и҆  стѣ́нꙋ и҆ ѡ҆снова́нїе, и҆ покро́въ тве́рдъ, и҆  непобѣди́мо оу҆твержде́нїе, и҆ небꙋ́рно приста́нище, и҆  є҆динодержа́вное прибѣ́жище стѧжа́вше тѧ̀ всѝ  сп҃са́емсѧ препѣ́таѧ. 
Сла́ва: Дѣтороди́тельнице дв҃о, дꙋшѝ моеѧ̀  ѻ҆́блаки ѿженѝ: и҆ пода́й чи́стѡ оу҆зрѣ́ти влⷣчце,  сп҃си́тельнꙋю добро́тꙋ, возсїѧ́вшꙋю неизглаго́ланнѡ и҆з̾  твоеѧ̀ прест҃ы́ѧ оу҆тро́бы, во свѣ́тъ ꙗ҆зы́кѡвъ  препѣ́таѧ. 
И҆ ны́нѣ: Свѣ́тъ ро́ждшаѧ бж҃е́ственный,  мно́гими страстьмѝ наведе́нїѧ помраче́нное се́рдце моѐ,  и҆ пѡ́мыслъ ѡ҆чꙋжда́ющихъ, просвѣтѝ ѻ҆трокови́це,  ка́плю мѝ подаю́щи при́снѡ сле́зъ, сквє́рны грѣха̀  дв҃о, ѡ҆чища́ющꙋю мѝ. 
Та́же, Досто́йно є҆́сть: и҆ покло́нъ.  Трист҃о́е. По Ѻ҆́ч҃е на́шъ: тропа́рь, и҆ про́чее  ѻ҆бы́чное, и҆ ѿпꙋ́стъ. (с. 331) 
Въ сꙋббѡ́тꙋ оу҆́тра, 
По а҃-мъ стїхосло́вїи, сѣда́льны мч҃нчны. Гла́съ  в҃: 
Тебѐ ѡ҆дѣва́ющаго нб҃о ѻ҆́блаки и҆мꙋ́ще ст҃і́и  ѡ҆дѣѧ́нїе въ мі́рѣ, мꙋ̑ки ѿ беззакѡ́нникъ  претерпѣ́ша, и҆ пре́лесть і҆́дѡльскꙋю оу҆праздни́ша.  тѣ́хъ мл҃твами и҆ на́съ свободѝ сп҃се ѿ неви́димагѡ  врага̀, и҆ сп҃сѝ на́съ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
А҆пⷭ҇ли, мч҃нцы и҆ прⷪ҇ро́цы, ст҃и́телїе,  прпⷣбнїи и҆ пра́веднїи, до́брѣ по́двигъ соверши́вшїи,  и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆  на́съ того̀ ꙗ҆́кѡ бл҃га моли́те, сп҃сти́сѧ, мо́лимсѧ,  дꙋша́мъ на́шымъ. 
Подо́бенъ: Млⷭ҇рдїѧ сꙋ́щи: 
И҆́же ме́ртвыми и҆ живы́ми ꙗ҆́кѡ бг҃ъ ѡ҆блада́ѧй  всѣ́ми, вла́стїю животода́вче, прїимѝ моле́нїе ра̑бъ  твои́хъ: покажѝ твоѐ млⷭ҇рдїе чл҃вѣколю́бче, и҆  пода́ждь ѡ҆ставле́нїе дꙋша́мъ, ꙗ҆̀же преста́вилъ є҆сѝ  наде́ждею въ тѧ̀, бл҃гоꙋтро́бїѧ ра́ди ꙗ҆́кѡ бл҃гъ. 
Сла́ва, и҆ ны́нѣ, бг҃оро́диченъ: Всѧ̑ па́че  смы́сла, всѧ̑ пресла̑внаѧ твоѧ̑ бцⷣе, та̑инства,  чистотѣ̀ запеча́танной и҆ дв҃ствꙋ храни́мꙋ, мт҃и  позна́ласѧ є҆сѝ нело́жна, бг҃а ро́ждши и҆́стиннаго:  того̀ молѝ сп҃сти́сѧ дꙋша́мъ на́шымъ. 
По в҃-мъ стїхосло́вїи сѣда́льны, гла́съ в҃. 
И҆́же просвѣти́вый ст҃ы̑ѧ твоѧ̑ па́че зла́та, и҆  просла́вивый прпⷣбныѧ твоѧ̑ ꙗ҆́кѡ бл҃гъ, ѿ ни́хже  оу҆моле́нъ быва́ѧ, хрⷭ҇тѐ бж҃е, жи́знь на́шꙋ оу҆мирѝ,  ꙗ҆́кѡ чл҃вѣколю́бецъ, и҆ мл҃твꙋ и҆спра́ви ꙗ҆́кѡ  кади́ло, є҆ди́не во ст҃ы́хъ почива́ѧй. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Стрⷭ҇тоте́рпцы гдⷭ҇ни, бл҃же́нна землѧ̀  напи́вшаѧсѧ крове́й ва́шихъ, и҆ ст҃и хра́мы прїе́мшїи  тѣлеса̀ ва̑ша: на сꙋди́щи бо врага̀ ѡ҆бличи́сте, и҆  хрⷭ҇та̀ со дерзнове́нїемъ проповѣ́дасте. того̀ ꙗ҆́кѡ  бл҃га моли́те сп҃стѝ, мо́лимсѧ, дꙋ́шы на́шѧ. (с. 332) 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ,  и҆ є҆ли̑ка въ житїѝ согрѣши́ша, простѝ, никто́же бо  безгрѣ́шенъ, то́кмѡ ты̀ могі́й и҆ преста́влєннымъ да́ти  поко́й. 
Сла́ва, и҆ ны́нѣ, бг҃оро́диченъ: Бцⷣе дв҃о  мр҃і́е, ро́ждшаѧ хрⷭ҇та̀ и҆зба́вителѧ и҆ сп҃са, моли́сѧ  тогѡ̀ бл҃госты́ни, со а҆пⷭ҇лы и҆ мч҃нки, и҆ прⷪ҇рѡ́ки, съ  прпⷣбными же и҆ сщ҃енномч҃нки, ѡ҆чище́нїе грѣхѡ́въ  дарова́ти на́мъ, и҆ ве́лїю млⷭ҇ть. 
Канѡ́нъ ст҃ы̑мъ мч҃нкѡмъ, ст҃и́телємъ, прпⷣбнымъ  и҆ оу҆со́пшымъ, [є҆гѡ́же краегране́сїе: Рабѡ́мъ  бж҃їимъ бли̑жнимъ хвалꙋ̀ носѧ̀.] Творе́нїе і҆ѡ́сифово.  Гла́съ в҃. 
Пѣ́снь а҃ 
І҆рмо́съ: Мѡѷсе́йскꙋю пѣ́снь воспрїи́мши,  возопі́й дꙋшѐ: помо́щникъ и҆ покрови́тель бы́сть мнѣ̀  во сп҃се́нїе, се́й мо́й бг҃ъ, и҆ просла́влю є҆го̀. 
Мч҃нченъ: И҆згна̑нїѧ лю̑таѧ, и҆ оу҆ранє́нїѧ  ѕѣ̑льнаѧ, терпѣли́внѡ под̾ѧ́сте страда́льцы, всѧ́кꙋю  пре́лесть ѿ конє́цъ си́лою бж҃е́ственною ѿгна́сте. 
Ст҃и́телємъ: Бж҃їи слꙋжи́телїе, и҆ ст҃и́телїе,  свѣ́томъ мы́сленнымъ ѡ҆блиста́юще ꙗ҆́вѣ, къ свѣ́тꙋ  бл҃гоче́стїѧ наста́виша всѣ́хъ бл҃гочести́выхъ  и҆сполнє́нїѧ. 
Прпⷣбнымъ: Го́рдый оу҆́мъ смири́вше прпⷣбнїи,  къ до́брѣй землѝ преидо́сте: возне́сшесѧ же  бж҃е́ственными ѡ҆́бразы, и҆ всѣ̑мъ смирє́ннымъ  помога́ете при́снѡ. 
Сла́ва, Поко́инъ: Свѣтлѣ́йшагѡ свѣ́та, и҆  вѣ́чнагѡ весе́лїѧ, ꙗ҆вѝ прича́стники ꙗ҆́кѡ бг҃ъ,  ꙗ҆̀же преста́вилъ є҆сѝ ѿ привре́менныхъ, рабы̑ твоѧ̑  вѣ̑рныѧ, пребл҃гі́й бж҃е на́шъ. 
Бг҃оро́диченъ: Поще́нїемъ крѣ́пкѡ подви́гшесѧ, и҆  терпѣли́внѡ низложи́ша врага̀ честны̑ѧ жєны̀, тебѣ̀  бг҃ороди́тельнице предстоѧ́тъ ра́дꙋющесѧ. (с. 333) 
Дрꙋгі́й канѡ́нъ оу҆со́пшымъ пое́тсѧ на рѧдꙋ̀,  и҆дѣ́же нѣ́сть мине́и, [є҆гѡ́же краегране́сїе:  Оу҆ме́ршымъ второ́е соплета́ю пѣ́нїе.] Гла́съ в҃. 
Пѣ́снь а҃ 
І҆рмо́съ: Непроходи́мое волнѧ́щеесѧ мо́ре, бж҃їимъ  свои́мъ велѣ́нїемъ и҆зсꙋши́вшемꙋ, и҆ пѣшеше́ствовати  сквозѣ̀ є҆̀ і҆и҃льтєскїѧ лю́ди наста́вльшемꙋ, гдⷭ҇еви  пои́мъ, сла́внѡ бо просла́висѧ. 
Припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Сме́ртїю твое́ю попра́въ сме́рть, бж҃е́ственныѧ  жи́зни и҆сточи́лъ є҆сѝ присносꙋ́щїе: є҆́же пода́ждь  бл҃же дꙋша́мъ оу҆со́пшихъ, мч҃нкъ твои́хъ мольба́ми,  ѡ҆ставле́нїе прегрѣше́нїй да́рꙋѧ. 
Припѣ́въ: Оу҆поко́й гдⷭ҇и, дꙋ́шы оу҆со́пшихъ  ра̑бъ твои́хъ. 
И҆́же бога́тꙋю млⷭ҇ть при́снѡ и҆сточа́ѧ,  бл҃гоче́стнѡ при́снѡ прїе́млющымъ тѧ̀, въ домꙋ̀ твое́мъ  хрⷭ҇тѐ, въ ди́внѣй твое́й ски́нїи, мѣ́сто ѡ҆слабле́нїѧ  пода́ждь влⷣко рабѡ́мъ твои̑мъ, ꙗ҆́кѡ бл҃гоꙋтро́бенъ. 
Сла́ва: Крѣпча́йшїй на сме́рть бы́лъ є҆сѝ  хрⷭ҇тѐ: тѣ́мже тꙋ̀ свѧза́въ, на́съ и҆зба́вилъ є҆сѝ,  и҆ ны́нѣ и҆зба́ви ѿ сеѧ̀ ꙾тлѣ́нїѧ꙾꙾темни́цы꙾  оу҆со́пшыѧ, ꙗ҆́кѡ бл҃гъ, и҆ твоегѡ̀ сїѧ́нїѧ прича́стїе  да́рꙋй. 
И҆ ны́нѣ: Оу҆тве́рждши коле́блемый оу҆́мъ мо́й,  мт҃и бж҃їѧ, оу҆крѣпѝ бж҃е́ственными повелѣ́ньми,  ро́ждшагѡсѧ и҆з̾ твоегѡ̀ ѡ҆сщ҃е́ннагѡ чре́ва, и҆  оу҆праздни́вшагѡ влⷣчце а҆́дово мра́чное ца́рство. 
Пѣ́снь г҃ 
І҆рмо́съ: Непло́дствовавшїй мо́й оу҆́мъ,  плодоно́сенъ бж҃е покажѝ мѝ, дѣ́лателю до́брыхъ,  насади́телю бл҃ги́хъ, бл҃гоꙋтро́бїемъ твои́мъ. 
Разже́гшесѧ ѻ҆гне́мъ любвѐ хрⷭ҇то́вы, ѽ  стрⷭ҇тоте́рпцы, мꙋ́къ разжжє́нїѧ оу҆гаси́сте,  ѡ҆роше́нїемъ вседѣ́телѧ дх҃а. 
Ст҃ѣ́йшїи хрⷭ҇тѡ́вы ст҃и́телїе, и҆ честні́и  преподо́бныхъ собо́ри, ѡ҆ всѣ́хъ на́съ чл҃вѣколю́бца  бг҃а оу҆моли́те. (с. 334) 
Сщ҃е́ннѣйшїй ли́къ бж҃е́ственныхъ прⷪ҇рѡ́къ  возвели́чисѧ, и҆ же́нъ мно́жество пострада́вшихъ  крѣ́пкѡ, сла́вꙋ оу҆лꙋчи́ша. 
Сла́ва: Оу҆мертви́всѧ хрⷭ҇тѐ на крⷭ҇тѣ̀,  дарова́лъ є҆сѝ оу҆ме́ршымъ безсме́ртїе: є҆гѡ́же  оу҆лꙋчи́ти сподо́би, къ тебѣ̀ ѿше́дшыѧ вѣ́рою. 
И҆ ны́нѣ: Со всѣ́ми прⷪ҇рѡ́ки, и҆ жена́ми  сщ҃е́нными, ны́нѣ прилѣ́жнѡ бг҃а молѝ дв҃о ро́ждшагосѧ  и҆з̾ тебѐ, оу҆ще́дрити на́съ. 
И҆́нъ 
І҆рмо́съ: На ка́мени мѧ̀ вѣ́ры оу҆тверди́въ,  разшири́лъ є҆сѝ оу҆ста̀ моѧ̑ на врагѝ моѧ̑,  возвесели́ бо сѧ дꙋ́хъ мо́й, внегда̀ пѣ́ти: нѣ́сть  свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че  тебѐ гдⷭ҇и. 
Твоеѧ̀ красоты̀ сїѧ́нїемъ ѡ҆зари́тисѧ въ вѣ́рѣ  оу҆со́пшымъ бл҃говолѝ, съ мч҃нки твои́ми, и҆́же  бога́тый въ млⷭ҇ти: ты́ бо є҆сѝ бг҃ъ на́шъ, и҆ нѣ́сть  пра́веденъ па́че тебѐ гдⷭ҇и. 
На мѣ́стѣ прохлажде́нїѧ, въ нѣ́дрѣхъ  а҆враа́мовыхъ, и҆збра́ннагѡ твоегѡ̀, сподо́би  водворѧ́тисѧ рабѡ́мъ твои̑мъ, ꙗ҆́кѡ ще́дръ, тебѣ̀  вопїю́щымъ: ты́ бо є҆сѝ бг҃ъ на́шъ, и҆ нѣ́сть  пра́веденъ па́че тебѐ гдⷭ҇и. 
Сла́ва: Въ черто́зѣхъ нбⷭ҇ныхъ водворѧ́тисѧ, съ  мꙋ́дрыми дѣ́вами совше́дшими влⷣко, прїимѝ рабы̑ твоѧ̑  свѣщено́сцы, и҆̀хже преста́вилъ є҆сѝ твое́ю во́лею ѿ  вре́менныхъ, є҆ди́не чл҃вѣколю́бче. 
И҆ ны́нѣ: Оу҆мерщвле́на мѧ̀ и҆ къ землѝ  возвраще́на воздви́гнꙋла є҆сѝ, ро́ждши жизнода́вца, и҆  возвела̀ є҆си́ мѧ и҆з̾ а҆́да преиспо́днѣйшагѡ, бцⷣꙋ  тѧ̀ вѣ́рою сла́вѧщаго, и҆ почита́ющаго пречⷭ҇таѧ, тебѐ  всепѣ́тꙋю. 
Пѣ́снь д҃ 
І҆рмо́съ: Є҆́же ѿ дв҃ы твоѐ ржⷭ҇тво̀ прⷪ҇ро́къ  предзрѧ̀ возпроповѣ́даше вопїѧ̀: слꙋ́хъ тво́й  оу҆слы́шахъ, и҆ оу҆боѧ́хсѧ, ꙗ҆́кѡ ѿ ю҆́га, и҆ и҆з̾  горы̀ ст҃ы́ѧ, прїѡсѣне́нныѧ, прише́лъ є҆сѝ хрⷭ҇тѐ.  (с. 335) 
И҆́же хрⷭ҇тѡ́вымъ стрⷭ҇те́мъ бг҃осла́внїи  стрⷭ҇тоте́рпцы оу҆подо́бльшесѧ до́брѣ, распростира́еми  ра́довахꙋсѧ мно́гими мꙋ́ками, на вѣ̑чнаѧ воздаѧ̑нїѧ  взира́юще: и҆̀хже полꙋчи́вше оу҆блажа́ютсѧ при́снѡ. 
Зако́ны соблюда́юще дх҃а, первосщ҃е́нницы  премꙋ́дреннѡ оу҆пасо́сте лю́ди, ꙗ҆́кѡ ко́рмчїи  преизрѧ́днїи на бж҃е́ственнѣ приста́нищи, и҆  преложи́вшесѧ ѿ жите́йскихъ мо́лвъ, къ тишинѣ̀  преидо́сте живота̀. 
На землѝ прише́льцы ꙗ҆ви́стесѧ, преложи́вше  ѻ҆тцы̀ жи́знь ва́шꙋ на нб҃са̀, ꙗ҆́коже пи́шетъ,  бл҃гочестномꙋ́дреннѣ, и҆ плѡтскі́ѧ стра̑сти ѡ҆бꙋзда́вше  болѣ́зньми воздержа́нїѧ, си́лою хрⷭ҇то́вою. 
И҆̀хже преве́лъ є҆сѝ влⷣко, ѿ вре́меннагѡ  житїѧ̀ многочи́сленное мно́жество, въ правосла́внѣй  послꙋжи́вшыѧ тебѣ̀ сло́ве вѣ́рѣ, всѣ́хъ сп҃са́емыхъ  мно́жествѡмъ сочета́въ, вѣ́чнагѡ сподо́би живота̀. 
Сла́ва: Ме́ртвости бж҃е́ственныѧ жела́юще, жи́знь  безконе́чнꙋю хода́тайствꙋюще вои́стиннꙋ, тобо́ю пречⷭ҇таѧ  влⷣчце бг҃ороди́тельнице, честны̑ѧ жєны̀ сподо́бишасѧ  тоѧ̀, молѧ́ще сн҃а твоего̀ и҆ бг҃а ѡ҆ на́съ. 
Бг҃оро́диченъ: Го́рꙋ присѣ́ннꙋю зри́тъ тѧ̀  добродѣ́тельми, прⷪ҇ро́къ а҆ввакꙋ́мъ бцⷣе, и҆з̾ неѧ́же  ꙗ҆ви́сѧ бг҃ъ неизрече́ннѡ, добродѣ́телїю покры́въ  нб҃са̀, и҆ ро́дъ человѣ́ческїй и҆з̾ и҆стлѣ́нїѧ  сп҃сы́й. 
И҆́нъ 
І҆рмо́съ: Пою́ тѧ, слꙋ́хомъ бо гдⷭ҇и оу҆слы́шахъ  и҆ оу҆жасо́хсѧ, до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многомлⷭ҇тиве. 
Оу҆пова́нїемъ и҆ любо́вїю пожи́вшыѧ, и҆ оу҆мо́мъ  правосла́внымъ, ꙗ҆́же па́че оу҆ма̀ сла́вы твоеѧ̀  сподо́би рабы̑ твоѧ̑ хрⷭ҇тѐ, мно́гимъ твои́мъ  чл҃вѣколю́бїемъ, и҆ и҆збра́нныхъ мꙋ́чєникъ мольба́ми.  (с. 336) 
Ꙗ҆́кѡ и҆мы́й сла́дости приснотекꙋ́щїй пото́къ,  при́снѡ напоѧ́еши и҆збра̑нныѧ гдⷭ҇и: съ ни́миже и҆ ны́нѣ  преста́влєнныѧ хрⷭ҇тѐ къ тебѣ̀, неизрече́ннымъ твои́мъ  млⷭ҇рдїемъ пита́еши при вода́хъ ѡ҆ставле́нїѧ. 
Сла́ва: Ты̀ живы́ми гдⷭ҇ьствꙋеши влⷣко, и҆  ме́ртвыми владѣ́еши. ты̀ въ землѝ пе́рсть сꙋ́щꙋю си́лою  твое́ю воскреси́ши. тѣ́мже къ тебѣ̀ преше́дшыѧ во  дво́рѣхъ твои́хъ сп҃се вселѝ. 
И҆ ны́нѣ: И҆сцѣли́ла є҆сѝ є҆́ѵино  сокрꙋше́нїе, и҆ дре́внее ѻ҆каѧ́нство: зижди́телѧ бо  родила̀ є҆сѝ, могꙋ́щаго и҆спра́вити на́съ  прегрѣше́ньми пове́рженыхъ, бг҃ороди́тельнице є҆ди́на  мт҃и дв҃о. 
Пѣ́снь є҃ 
І҆рмо́съ: Мглꙋ̀ дꙋшѝ моеѧ̀ сп҃се мо́й разгна́въ,  свѣ́томъ за́повѣдей твои́хъ ѡ҆зари́ мѧ, ꙗ҆́кѡ є҆ди́нъ  цр҃ь ми́ра. 
Тебѐ возлюби́вше ще́дре, возненави́дѣша всѧ̑  мїрска̑ѧ, до́блїи стрⷭ҇тоте́рпцы, примѣси́вшесѧ мꙋ́камъ,  ѿверже́нїемъ пло́ти. 
Ст҃и́телїе, прⷪ҇ро́цы, прпⷣбнїи бг҃оно́сцы,  дх҃о́вными лꙋча́ми просвѣща́ете мі́ръ, тьмꙋ̀ разорѧ́юще  страсте́й. 
Прпⷣбнїи ѻ҆тцы̀, прⷪ҇ро́цы и҆ первосщ҃е́нницы,  и҆ присносла̑вныѧ жєны̀, ѡ҆ на́съ тебѣ̀ влⷣцѣ всѣ́хъ  мо́лѧтсѧ прилѣ́жнѡ. 
Сла́ва: Мо́лимъ тѧ̀ сло́ве, и҆̀хже ѿ на́съ  прїѧ́лъ є҆сѝ, ли́кꙋ и҆збра́нныхъ твои́хъ сопричта́въ,  прича́стники покажѝ лꙋ́чшагѡ живота̀. 
И҆ ны́нѣ: Пречⷭ҇таѧ дв҃о мт҃и, похвало̀  мꙋ́ченикѡвъ, и҆ прпⷣбныхъ и҆ пра́ведныхъ, ѿ всѧ́кагѡ  и҆змѝ на́съ мꙋчи́тельства лꙋка́вагѡ. 
И҆́нъ 
І҆рмо́съ: Свѣ́та пода́телю, и҆ вѣкѡ́въ тво́рче  гдⷭ҇и, во свѣ́тѣ твои́хъ повелѣ́нїй наста́ви на́съ:  ра́звѣ бо тебѐ и҆но́гѡ бг҃а не зна́емъ. (с. 337) 
Оу҆мерщвле́ныхъ на́съ, и҆ положе́ныхъ во тлѝ,  возве́лъ є҆сѝ ѿ мра́чныхъ а҆́довыхъ сокро́вищъ, и҆  восхи́тилъ є҆сѝ бл҃же, и҆ сочета́въ ст҃ы́хъ а҆́гг҃лъ  во́инствѡмъ. 
За є҆́же сп҃стѝ на́съ ꙗ҆́кѡ прише́лъ є҆сѝ  хрⷭ҇тѐ прїимѝ ны́нѣ и҆̀же бл҃гоче́стнѡ къ тебѣ̀  преста́влєнныѧ, ꙗ҆́кѡ є҆ди́нъ бл҃гъ, на ло́нѣхъ  а҆враа́ма, и҆ съ ла́заремъ тѣ́хъ вселѝ. 
Сла́ва: Разрѣши́лъ є҆сѝ влⷣко, лѣ́тнꙋю мою̀  и҆ до́лгꙋю бра́нь, тебѣ̀ пре́жде хода́таю, и҆  мл҃твенникꙋ примире́нїѧ бы́вшꙋ: и҆ ны́нѣ твоѧ̑ рабы̑  оу҆ще́дривъ оу҆поко́й. 
И҆ ны́нѣ: Под̾ кро́вомъ твои́мъ мт҃и бж҃їѧ,  и҆̀же надѣ́ющїисѧ на тѧ̀ сп҃са́ютсѧ: жизнода́вца бо  родила̀ є҆сѝ на́мъ, животворѧ́щаго всѧ̑ во́лею. 
Пѣ́снь ѕ҃ 
І҆рмо́съ: Во глꙋбинѣ̀ грѣхо́внѣй содержи́мь  є҆́смь сп҃се, и҆ въ пꙋчи́нѣ жите́йстѣй ѡ҆бꙋрева́емь:  но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й  возведѝ, и҆ сп҃си́ мѧ. 
Крѣ́постїю се́рдца страда́льцы проти́вꙋ врагꙋ̀  ѡ҆полчи́вшесѧ, того̀ низложи́ша, и҆ прїѧ́ша побѣ́ды  вѣнцы̀ ѿ бг҃а: и҆ ны́нѣ прилѣ́жнѡ мо́лѧтсѧ ѡ҆  всѣ́хъ земноро́дныхъ. 
Бж҃їѧ ст҃и́тели почти́мъ вѣ́рнѡ, и҆ преподѡ́бныѧ  є҆гѡ̀ оу҆блажи́мъ, сп҃са́еми мольба́ми и҆́хъ, ѿ  всѧ́кагѡ гнѣ́ва и҆ ско́рби, и҆ вра́жїѧ навѣ́та. 
Пострада̀ же́нъ бжⷭ҇твенный ли́къ, и҆ въ постѣ̀  бг҃ꙋ оу҆годѝ, и҆ полꙋчѝ црⷭ҇тво нбⷭ҇ное: тѣ́хъ  мл҃твами оу҆ще́дри бж҃е тво́й мі́ръ. 
Сла́ва: И҆́же созда́вый жизнода́вче хрⷭ҇тѐ  человѣ́ка ѿ землѝ, и҆̀хже ѡ҆ на́съ преста́вилъ є҆сѝ  оу҆поко́й, ѡ҆ставле́нїе подаѧ̀ и҆̀мъ ѕлы́хъ, ꙗ҆́кѡ  млⷭ҇рдъ и҆ чл҃вѣколю́бецъ. 
И҆ ны́нѣ: Ст҃а́ѧ бцⷣе, ѡ҆свѧтѝ на̑ша  помышлє́нїѧ, и҆ оу҆́мъ оу҆крѣпѝ, и҆ сп҃сѝ на́съ ѿ  стрѣ́лъ лꙋка́вагѡ неꙋѧ́звленныхъ, сла́вѧщихъ,  всепѣ́таѧ, твоѧ̑ вели̑чїѧ. (с. 338) 
И҆́нъ 
І҆рмо́съ: Въ бе́зднѣ грѣхо́внѣй валѧ́ѧсѧ,  неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ  тлѝ, бж҃е, мѧ̀ возведѝ. 
Неизрече́нныѧ, и҆ бжⷭ҇твенныѧ свѣ́тлости,  и҆дѣ́же мꙋ́ченичестїи ли́цы, сподо́би, ꙗ҆̀же ѿ землѝ  преста́вилъ є҆сѝ, вседѣ́тельною твое́ю во́лею  чл҃вѣколю́бче. 
Сла́ва: Ѡ҆зари́тисѧ добро́тою сла́вы твоеѧ̀  сподо́би, ѡ҆ста́вльшыѧ житїѐ, и҆ къ свѣ́тꙋ твоемꙋ̀  неизрече́нномꙋ влⷣко преше́дшыѧ оу҆поко́й. 
И҆ ны́нѣ: И҆збавлѧ́ющи оу҆се́рднѡ ꙗ҆ви́сѧ  призыва́ющыѧ тѧ̀, пречⷭ҇таѧ влⷣчце, ꙗ҆́же бг҃а ро́ждшаѧ  живото́мъ и҆ сме́ртїю ѡ҆блада́юща. 
Пѣ́снь з҃ 
І҆рмо́съ: Херꙋві́мы подража́юще ѻ҆́троцы въ  пещѝ, ликовствова́хꙋ вопїю́ще: бл҃гослове́нъ є҆сѝ  бж҃е, ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑  всѧ̑ грѣ̑хъ ра́ди на́шихъ: препѣ́тый, и҆  препросла́вленный во всѧ̑ вѣ́ки. 
Терпѣ́нїемъ низложи́ша ст҃і́и врага̀, терпѧ́ще  всѧ́ко и҆скꙋше́нїе лю́тыхъ мꙋче́нїй, ꙗ҆́кѡ вои́стиннꙋ  бг҃а возлюби́ша пострада́вшаго за грѣхѝ на́шѧ. тѣ́хъ  мл҃твами сп҃сѝ всѣ́хъ на́съ сло́ве, ѿ напа́стей и҆  бѣ́дъ, тебѐ сла́вѧщихъ. 
Свѣтозра́чнїи ст҃и́телїе, и҆ прпⷣбнїи и҆  прⷪ҇ро́цы и҆ сщ҃енномꙋ́чєникъ достосла́вное мно́жество,  и҆ же́нъ свѧты́хъ свѧще́нное сосло́вїе, во страда́нїи и҆  въ постѣ̀ возсїѧ́вшее мꙋ́жески: при́снѡ ѡ҆ на́съ  молє́нїѧ твори́те къ бг҃ꙋ, ꙗ҆́кѡ да поми́лꙋетъ на́съ. 
Мꙋ́чєникъ мно́жество мо́литъ тѧ̀ хрⷭ҇тѐ  бл҃года́телю, ѿ всѣ́хъ печа́лей, и҆ скорбе́й, и҆  лю́тыхъ напа́стей, и҆ всѣ́хъ прегрѣше́нїй, и҆ ѿ  вре́да сп҃си́ мѧ сло́ве, поги́бшаго. 
Сла́ва: Ѿню́дꙋже болѣ́знь ѿбѣжѐ, и҆  воздыха́нїе и҆ печа́ль, и҆дѣ́же свѣ́тъ сїѧ́етъ твоегѡ̀  лица̀ хрⷭ҇тѐ: и҆ и҆дѣ́же свѧты́хъ собо́ры ны́нѣ  ликꙋ́ютъ. оу҆чинѝ всѣ́хъ преста́вльшихсѧ (с. 339)  дꙋ́шы къ тебѣ̀ чл҃вѣколю́бче, прегрѣшє́нїѧ и҆́хъ всѧ̑  презрѣ́въ, ꙗ҆́кѡ є҆ди́нъ млⷭ҇тивъ. 
И҆ ны́нѣ: Съ мꙋ́ченики пречⷭ҇таѧ, и҆ съ  прпⷣбными ѻ҆тцы̀ и҆ прⷪ҇ро́ки всѣ́ми, со свѧты́ми  жена́ми во свѧты́хъ є҆ди́наго почива́ющаго оу҆молѝ,  всѣ́хъ ѡ҆ст҃и́ти на́съ, ст҃ы́ми гла́сы тѧ̀  славосло́вѧщихъ чⷭ҇таѧ, во всѧ̑ вѣ́ки. 
И҆́нъ 
І҆рмо́съ: Бг҃опроти́вное велѣ́нїе  беззако́ннꙋющагѡ мꙋчи́телѧ, высо́къ пла́мень вознесло̀  є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ  ро́сꙋ дх҃о́внꙋю, сы́й бл҃гослове́нъ и҆ препросла́вленъ. 
И҆́же вездѣ̀ сы́й, низше́лъ є҆сѝ гдⷭ҇и, є҆́же  сп҃стѝ и҆́же дре́вле прельща́емый человѣ́чь ро́дъ.  тѣ́мже тѧ̀ мч҃нцы мо́лѧтъ: си́хъ ꙗ҆̀же преста́вилъ  є҆сѝ ѿ землѝ, въ землѝ кро́ткихъ сп҃се оу҆поко́й. 
Ме́ртвости оу҆мерщвле́нїе ѿтрѧ́слъ є҆сѝ въ  ме́ртвыхъ свобо́дь бы́въ, са́мъ є҆ди́нъ хрⷭ҇тѐ: и҆  ны́нѣ оу҆мерщвле́нїѧ грѣхо́внагѡ влⷣко и҆зба́ви рабы̑  твоѧ̑, ꙗ҆влѧ́ѧ и҆́хъ наслѣ́дники црⷭ҇твїѧ твоегѡ̀. 
Сла́ва: Мно́гимъ твои́мъ и҆ неизрече́ннымъ  млⷭ҇рдїемъ, и҆ неизмѣ́рною бе́здною чл҃вѣколю́бїѧ  твоегѡ̀ хрⷭ҇тѐ, прегрѣше́нїй оу҆́бѡ ѡ҆ставле́нїе  преста́влєннымъ да́ждь, и҆ бл҃года́тїю твое́ю ѡ҆чище́ны  си́хъ ꙗ҆вѝ. 
И҆ ны́нѣ: Свѣти́льникъ была̀ є҆сѝ  бж҃е́ственныѧ сла́вы, сїѧ́нїе носѧ́щи дв҃о дх҃омъ, и҆  пло́тїю на́мъ ꙗ҆́вльшагосѧ, и҆ а҆́довꙋ мглꙋ̀  свѣ́тлостїю бж҃ества̀ своегѡ̀ потре́бльша,  бг҃ора́дованнаѧ. 
Пѣ́снь и҃ 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀ проѡбрази́вшаго и҆ногда̀, по́йте,  бл҃гослови́те, и҆ превозноси́те во всѧ̑ вѣ́ки. 
Тече́нїе кро́ве ва́шеѧ, стрⷭ҇тоте́рпцы гдⷭ҇ни,  ѡ҆свѧтѝ всю̀ тва́рь, и҆ и҆зсꙋшѝ ꙗ҆́вѣ и҆злїѧ́нїе  пре́лести, и҆ вѣ́рныхъ дꙋ́шы напоѝ бога́тнѡ. (с. 340) 
Ꙗ҆ви́сѧ ли́къ по́стническїй, ст҃и́телей же  собо́ръ и҆ же́нъ свѧты́хъ, и҆ прⷪ҇рѡ́къ сла́вныхъ,  є҆диноче́стенъ а҆́гг҃лѡмъ, а҆́гг҃льски на землѝ дх҃омъ  пожи́вше. 
И҆зба́вите всѣ́хъ на́съ стрⷭ҇тоно́сцы гдⷭ҇ни,  первосвѧще́нницы, и҆ прⷪ҇ро́цы, и҆ прпⷣбныхъ мно́жество,  и҆ же́нъ ст҃ы́хъ, ѿ стрѣ́лъ вра́жїихъ, ва́съ  восхвалѧ́ющихъ. 
Сла́ва: И҆̀хже ѿ на́съ сп҃се прїѧ́лъ є҆сѝ, въ  нѣ́дрѣхъ а҆враа́мовыхъ оу҆чинѝ, и҆ со всѣ́ми  и҆збра́нными оу҆поко́й, подаѧ̀ грѣхѡ́въ и҆́хъ всѣ̑мъ  разрѣше́нїе, ꙗ҆́кѡ всеще́дръ. 
И҆ ны́нѣ: Бг҃ороди́тельнице чⷭ҇таѧ, со всѣ́ми  ст҃ы́ми прⷪ҇ро́ки, и҆ мꙋ́ченики, и҆ прпⷣбными, и҆  ст҃ы́ми жена́ми, и҆ сщ҃енномꙋ́ченики, оу҆ще́дрити на́съ  сп҃са молѝ. 
И҆́нъ 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ  халде́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Показа́лъ є҆сѝ на́мъ врагѡ́въ сме́рть,  схожде́нїемъ твои́мъ ꙗ҆́кѡ безсме́ртенъ: бж҃е́ственною  же си́лою твое́ю, вхо́ды ꙗ҆ви́лъ є҆сѝ живота̀  безсме́ртне, є҆го́же мꙋ́чєницы твоѝ ны́нѣ досто́йнѡ  полꙋчи́ша. 
Добро́ты оу҆́мныѧ твоеѧ̀ наслади́тисѧ  преста́влєннымъ сподо́би, стꙋ́дъ грѣха̀ ѕлоѡбра́знагѡ  ѡ҆чища́ѧ, ꙗ҆́кѡ чл҃вѣколю́бецъ: є҆ди́нъ бо ты̀ влⷣко,  ꙗ҆ви́лсѧ є҆сѝ грѣха̀ ѿчꙋжде́нъ. 
Сла́ва: И҆спра́вилъ є҆сѝ на́съ хрⷭ҇тѐ, па́дшыѧ  въ пе́рсть сме́ртнꙋю, сме́ртїю твое́ю живо́тъ да́рꙋѧ, и҆  пи́щꙋ безконе́чнꙋю, и҆ ра́дость присносꙋ́щнꙋю, є҆ѧ́же  ны́нѣ преста́влєнныѧ сподо́би, ꙗ҆́кѡ млⷭ҇тивъ. 
И҆ ны́нѣ: Ве́лїѧ и҆ стра́шна є҆́сть та́йна  бг҃ома́ти твоегѡ̀ рождества̀: бг҃а бо родила̀ є҆сѝ,  є҆гѡ́же сме́рть не претерпѣ̀, и҆ гро́бъ не растлѝ.  тѣ́мже тѧ̀ пречⷭ҇таѧ, всѝ ꙗ҆зы́цы сла́вимъ. (с. 341) 
Пѣ́снь ѳ҃ 
І҆рмо́съ: Преесте́ственнѡ пло́тїю заче́ншꙋю во  чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во,  въ пѣ́снехъ немо́лчныхъ велича́емъ вѣ́рнїи. 
Крѣ́пцы на стра̑сти, си́льни на врагѝ  ꙗ҆́вльшесѧ страстоте́рпцы: взѧ́сте побѣ́дꙋ пострада́вше  зако́ннѡ, и҆ вѣнча́стесѧ ѿ бг҃а. 
Ꙗ҆́кѡ бж҃їи сщ҃еннодѣ́лателїе, и҆ па́стырѧ  до́брагѡ подо́бницы бы́вше, оу҆пасо́сте тогѡ̀ ѻ҆́вцы  прпⷣбнѣ, первосвѧще́нницы бг҃осла́внїи. 
Съ прпⷣбными, по́стники, и҆ прⷪ҇рѡ́ки сщ҃е́нными,  почти́мъ же́нъ пострада́вшихъ мно́жество и҆ посто́мъ  низложи́вшихъ врага̀. 
Сла́ва: Пресла́вное мно́жество ст҃ы́хъ твои́хъ  хрⷭ҇тѐ, непреста́ннѡ мо́лѧтъ тѧ̀: и҆̀хже преста́вилъ  є҆сѝ въ вѣ́рѣ гдⷭ҇и, прича́стники ꙗ҆вѝ вѣ́чнагѡ  живота̀. 
И҆ ны́нѣ: Щедролюби́ваго бг҃а ро́ждшаѧ пло́тїю,  со ст҃ы́ми всѣ́ми молѝ того̀ при́снѡ, ѿ бѣ́дъ на́съ  сп҃стѝ, мт҃и дв҃о чⷭ҇таѧ. 
И҆́нъ 
І҆рмо́съ: Ꙗ҆́же пре́жде со́лнца свѣти́льника  бг҃а возсїѧ́вшаго, пло́тски къ на́мъ прише́дшаго, и҆з̾  бокꙋ̀ дв҃чꙋ неизрече́ннѡ воплоти́вшаѧ, бл҃гослове́ннаѧ  всечи́стаѧ, тѧ̀ бцⷣе велича́емъ. 
И҆мѣ́ѧй вла́сть живы́ми и҆ ме́ртвыми живота̀  нача́льниче, ѿ землѝ къ тебѣ̀ преше́дшымъ, наслѣ́дїе  нбⷭ҇ное пода́ждь влⷣко, и҆ свѣ́тлость ст҃ы́хъ, и҆  пресла́вныхъ страстоте́рпєцъ твои́хъ. 
Сло́во сы́й, є҆́же дре́вле бы́ти мѝ подаѧ̀  живонача́льнѣйшее, и҆ є҆́же до́брѣ бы́ти па́ки да́рꙋѧ,  въ нѣ́дрѣхъ жела́нныхъ а҆враа́ма пра́ѻтца,  преста́вльшыѧсѧ рабы̑ твоѧ̑, ꙗ҆́кѡ млⷭ҇тивъ вселѝ. 
Сла́ва: Ве́сь є҆сѝ сп҃се мо́й сла́дость  свѣтови́днѣйшаѧ, ве́сь є҆сѝ жела́нїе ненасыща́емое:  пото́ки твоеѧ̀ пи́щи, и҆ водо́ю (с. 342) ѡ҆ставле́нїѧ  оу҆со́пшыѧ напо́й, непреста́ннѡ тебѐ сла́вѧщыѧ. 
И҆ ны́нѣ: Тѧ̀ бцⷣе, досто́йнѡ вѣ́рнїи ны́нѣ  оу҆блажа́емъ, бг҃одохнове́ннымъ словесє́мъ твои̑мъ  послѣ́дꙋюще: ты́ бо є҆ди́на земны̑мъ бг҃а родила̀  є҆сѝ, сме́рти разо́ршаго си́лꙋ, мт҃и дв҃о. 
Та́же, Досто́йно є҆́сть: Є҆ктенїа̀, и҆  свѣти́ленъ днѐ и҆ ѱалмы̀ ѻ҆бы́чны. 
На хвали́техъ стїхи̑ры мꙋ́ченичны, гла́съ в҃: 
По хрⷭ҇тѣ̀ пострада́вше да́же до сме́рти, ѽ  стрⷭ҇тоте́рпцы мꙋ́чєницы, дꙋ́шы оу҆́бѡ и҆́мате на  нб҃сѣ́хъ въ рꙋцѣ̀ бж҃їей, и҆ по мі́рꙋ всемꙋ̀ почита́еми  сꙋ́ть мѡ́щи ва́шѧ. свѧти́телїе покланѧ́ютсѧ, и҆ лю́дїе  всѝ, ра́дꙋющесѧ, согла́снѡ вопїе́мъ: со́нъ че́стенъ  пред̾ гдⷭ҇емъ сме́рть прпⷣбныхъ є҆гѡ̀. 
Всѧ́къ гра́дъ и҆ страна̀ чтꙋ́тъ мѡ́щи ва́шѧ, ѽ  стрⷭ҇тоно́сцы мч҃нцы: вы́ бо зако́ннѡ пострада́вше,  вѣнцы̀ нбⷭ҇ныѧ прїѧ́сте, и҆ сегѡ̀ ра́ди ст҃и́телємъ  є҆стѐ похвала̀ и҆ цр҃квамъ бл҃голѣ́пїе. 
Крⷭ҇тъ хрⷭ҇то́въ взе́мше ст҃і́и мч҃нцы, ѻ҆рꙋ́жїе  непобѣди́мое, всю̀ дїа́волю си́лꙋ оу҆праздни́ша, и҆  прїѧ́ша вѣнцы̀ нбⷭ҇ныѧ, стѣна̀ на́мъ бы́ша, ѡ҆ на́съ  при́снѡ молѧ́щесѧ. 
Ме́ртвенъ: Оу҆вы̀ мнѣ̀, коли́къ по́двигъ и҆́мать  дꙋша̀ разлꙋча́ющисѧ ѿ тѣлесѐ! оу҆вы̀ мнѣ̀, тогда̀  коли́кѡ слези́тъ, и҆ нѣ́сть и҆́же поми́лꙋетъ ю҆̀! ко  а҆́гг҃лѡмъ ѻ҆́чи возводѧ́щи, бездѣ́льнѡ мо́литсѧ: къ  человѣ́кѡмъ рꙋ́цѣ простира́ющи, и҆ не и҆́мать  помога́ющагѡ. тѣ́мже возлю́блєннаѧ моѧ̑ бра́тїе,  разꙋмѣ́вше кра́ткꙋю на́шꙋ жи́знь, преста́влєнымъ поко́ѧ  ѿ хрⷭ҇та̀ про́симъ, и҆ дꙋша́мъ на́шымъ ве́лїѧ млⷭ҇ти. 
Сла́ва, и҆ ны́нѣ, бг҃оро́диченъ: Прїиди́те, мт҃рь  свѣ́та пѣ́сньми немо́лчными всѝ просла́вимъ, та́ бо  родѝ сп҃се́нїе на́ше: и҆ ра́дꙋйсѧ принесе́мъ, ꙗ҆́кѡ  є҆ди́ной ро́ждшей всѣ́хъ нача́льнѣйшаго, и҆́же пре́жде  вѣ̑къ бг҃а. ра́дꙋйсѧ, (с. 343) ꙗ҆́же є҆́ѵꙋ ро́ждшꙋю  па́ки назда́вшаѧ, ра́дꙋйсѧ пречⷭ҇таѧ дв҃о  неискꙋсобра́чнаѧ. 
На стїхо́внѣ стїхи̑ры поко́йны, гла́съ в҃: 
Подо́бенъ: Є҆гда̀ ѿ дре́ва тѧ̀: 
Стремле́нїе сме́ртное и҆ тлю̀ твое́ю живоно́сною  сме́ртїю низложи́лъ є҆сѝ влⷣко: всѣ̑мъ же и҆сточи́лъ  є҆сѝ живо́тъ вѣ́чный, и҆ зємны́мъ оу҆ме́ршымъ  воста́нїе дарова̀. тѣ́мже мо́лимсѧ тебѣ̀ сп҃се: и҆̀же  вѣ́рою къ тебѣ̀ преста́вльшыѧсѧ оу҆поко́й, и҆  нетлѣ́ннѣй твое́й сла́вѣ си́хъ сподо́би  чл҃вѣколю́бче. 
Сті́хъ: Блаже́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Да человѣ́ки ѻ҆́бщники бжⷭ҇твеннагѡ твоегѡ̀  црⷭ҇твїѧ содѣ́лаеши хрⷭ҇тѐ, распѧ́тїе претерпѣ́лъ  є҆сѝ, и҆ сме́рть во́льнꙋю прїѧ́тъ. сегѡ̀ ра́ди  мо́лимсѧ: твои́мъ млⷭ҇рдїемъ прича́стники ꙗ҆вѝ црⷭ҇твїѧ  твоегѡ̀, вѣ́рою къ тебѣ̀ преста́вльшыѧсѧ, и҆ сла́дкїѧ  добро́ты твоеѧ̀ си́хъ сподо́би чл҃вѣколю́бче. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Сп҃стѝ твоѐ созда́нїе восхотѣ́въ, смотре́нїѧ же  вои́стиннꙋ стра́шное та́инство, ра́дꙋѧсѧ соверши́лъ  є҆сѝ ꙗ҆́кѡ пребл҃гі́й: и҆ цѣно́ю и҆скꙋпи́лъ є҆сѝ  ве́сь мі́ръ честно́ю твое́ю кро́вїю. тѣ́мже мо́лимсѧ:  и҆̀же вѣ́рою къ тебѣ̀ преста́вльшыѧсѧ, со всѣ́ми  ст҃ы́ми и҆збавле́нїѧ сподо́би. 
Сті́хъ: И҆ па́мѧть и҆́хъ въ ро́дъ и҆ ро́дъ. 
Гро́зномꙋ, тре́петномꙋ, и҆ стра́шномꙋ престо́лꙋ  твоемꙋ̀ хрⷭ҇тѐ предстоѧ́ще, ꙗ҆̀же ѿ вѣ́ка  оу҆ме́ршїи ѡ҆жида́ютъ првⷣнагѡ и҆зрече́нїѧ твоегѡ̀, и҆  бж҃е́ственное прїе́млютъ правосꙋ́дїе. тогда̀ оу҆́бѡ  оу҆поко́й сп҃се рабы̑ твоѧ̑, вѣ́рою къ тебѣ̀  преста́вльшыѧсѧ, и҆дѣ́же ст҃ы́хъ ли́цы, и҆ ра́дость  є҆́сть неизглаго́ланнаѧ. 
Сла́ва, и҆ ны́нѣ, бг҃оро́диченъ: Є҆гда̀  плотска́гѡ соꙋ́за хо́щетъ дꙋша̀ моѧ̀ ѿ житїѧ̀  разлꙋчи́тисѧ, тогда̀ мѝ (с. 344) предста́ни влⷣчце, и҆  безпло́тныхъ врагѡ́въ совѣ́ты разорѝ, и҆ си́хъ  чє́люсти сокрꙋшѝ, и҆́щꙋщихъ пожре́ти мѧ̀ неща́днѡ:  ꙗ҆́кѡ да невозбра́ннѡ пройдꙋ̀ на воздꙋ́сѣ стоѧ́щыѧ  кнѧ́зи тьмы̀, бг҃оневѣ́стнаѧ. 
Та́же, Бла́го є҆́сть и҆сповѣ́датисѧ гдⷭ҇ви:  ча́съ а҃-й, и҆ ѿпꙋ́стъ. 
Въ сꙋббѡ́тꙋ блажє́нна, гла́съ в҃: 
Гла́съ тѝ прино́симъ разбо́йничь, и҆ мо́лимсѧ:  помѧнѝ на́съ гдⷭ҇и во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Хрⷭ҇то́вымъ стрⷭ҇те́мъ оу҆подо́бльшесѧ мч҃нцы,  стра̑сти человѣ́чєскїѧ разли̑чныѧ при́снѡ и҆сцѣлѧ́ете. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ:  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Со прⷪ҇рѡ́ки, а҆пⷭ҇лы, со прпⷣбными оу҆чи́тели,  содѣ́телю всѣ́хъ до́брѣ оу҆годи́ша. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Со всѣ́ми ст҃ы́ми твои́ми, ꙗ҆́кѡ чл҃вѣколю́бецъ  гдⷭ҇и, всѧ̑ и҆̀же вѣ́рою преста́вльшыѧсѧ, оу҆чинѝ  рабы̑ твоѧ̑, мо́лимсѧ. 
Сла́ва: Ѽ трⷪ҇це пресꙋ́щнаѧ, чтꙋ́щихъ тѧ̀  оу҆ще́дри, ѿ пре́лести вра́жїѧ и҆ сѣ́тей, всѣ́хъ  и҆збавлѧ́ющи при́снѡ. 
И҆ ны́нѣ: Мольбы̀ ра̑бъ твои́хъ не пре́зри  всенепоро́чнаѧ, сп҃са́ющи на́съ ѿ всѧ́кихъ бѣ́дъ и҆  скорбе́й. 
Коне́цъ второ́мꙋ гла́сꙋ. 


(с. 345) 
ГЛА́СЪ Г҃ 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, стїхи̑ры воскрⷭ҇ны г҃,  повторѧ́юще пе́рвꙋю. Гла́съ г҃. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же человѣ́ческїй вѣ́рою сп҃са́емый, пѣ́снь тебѣ̀  всегда̀ прино́ситъ. 
Просвѣти́шасѧ всѧ́чєскаѧ воскрⷭ҇нїемъ твои́мъ  гдⷭ҇и, и҆ ра́й па́ки ѿве́рзесѧ: всѧ́ же тва́рь  восхвалѧ́ющи тѧ̀, пѣ́снь тебѣ̀ всегда̀ прино́ситъ. 
Сла́влю ѻ҆ц҃а̀ и҆ сн҃а си́лꙋ, и҆ ст҃а́гѡ дх҃а  пою̀ вла́сть, нераздѣ́льное несозда́нное бж҃ество̀,  трⷪ҇цꙋ є҆диносꙋ́щнꙋю, ца́рствꙋющꙋю въ вѣ́къ вѣ́ка. 
Сла́ва, и҆ ны́нѣ, бг҃оро́диченъ, догма́тїкъ. Гла́съ  г҃: 
Преве́лїе чꙋ́до: дв҃а ро́ждшаѧ, и҆ рожде́нное бг҃ъ  пре́жде вѣ̑къ, пред̾ѧвле́нное рожде́нїе, и҆  соверше́нное па́че є҆стества̀. ѽ та́инства стра́шнагѡ!  є҆́же и҆ мы́слимое неизрече́нно пребыва́етъ, и҆ зри́мое  не пое́млетсѧ. блаже́нна ты̀ є҆сѝ пречи́стаѧ  ѻ҆трокови́це, а҆да́ма земна́гѡ дщѝ, и҆ бг҃а вы́шнѧгѡ  ꙗ҆́вльшаѧсѧ мт҃и: того̀ молѝ, сп҃сти́сѧ дꙋша́мъ  на́шымъ. 
Та́же, Свѣ́те ти́хїй: Посе́мъ прокі́менъ:  Гдⷭ҇ь воцр҃и́сѧ: три́жды. Сті́хъ: Ѡ҆блече́сѧ гдⷭ҇ь  въ си́лꙋ, и҆ препоѧ́сасѧ. Та́же, (с. 346) Сподо́би  гдⷭ҇и въ ве́черъ се́й: І҆ере́й же є҆ктенїѝ не  глаго́летъ, но пое́мъ на стїхо́внѣ стїхи́рꙋ воскрⷭ҇нꙋ,  гла́съ г҃: 
Стрⷭ҇тїю твое́ю хрⷭ҇тѐ, ѡ҆мрачи́вый со́лнце, и҆  свѣ́томъ твоегѡ̀ воскрⷭ҇нїѧ просвѣти́вый всѧ́чєскаѧ,  прїимѝ на́шꙋ вече́рнюю пѣ́снь чл҃вѣколю́бче. 
Та́же г҃ бг҃оро́дичны подо́бны. Гла́съ г҃. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ковче́гъ тѧ̀ оу҆́мный чⷭ҇таѧ вѣ́мы, носѧ́щїй  скрижа̑ли бг҃опи̑санныѧ, на́мъ же законоположи́телѧ и҆  созда́телѧ: є҆мꙋ́же моли́сѧ сп҃сти́сѧ дꙋша́мъ на́шымъ. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
На земли́ тѧ нб҃о чⷭ҇таѧ показа̀, и҆́же во  оу҆тро́бѣ твое́й всели́выйсѧ бг҃ъ сло́во, пло́ть  прїи́мъ, и҆́же є҆стество́мъ незри́мый: и҆ дожди́ши  всѣ̑мъ безсме́ртнꙋю ро́сꙋ неискꙋсобра́чнаѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Сп҃се́нїе мл҃твами твои́ми и҆́мамы, и҆̀же тѣ́ми  дв҃о ѿ бѣ́дъ при́снѡ и҆ и҆скꙋше́нїй бꙋ́ри  и҆збѣга́емъ: и҆ сегѡ̀ ра́ди про́симъ непреста́ннѡ ѡ҆  на́съ є҆́же моли́ти, сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ. Гла́съ г҃: 
Па́ки назда́нїе и҆ живо́тъ тобо́ю вторы́й вѣ́мы  пречⷭ҇таѧ мр҃і́е чл҃вѣ́ческагѡ є҆стества̀, во чре́вѣ  твое́мъ смѣси́вшагосѧ созда́телѧ тва́ри, и҆  воскреси́вшаго на́съ ѿ а҆́да и҆ сме́рти, и҆ жи́знь  вѣ́чнꙋю пода́вшаго на́мъ, є҆́же вопи́ти тебѣ̀  приснодв҃о: ра́дꙋйсѧ, совокꙋпи́вшаѧ дѡ́льнаѧ нбⷭ҇нымъ.  ра́дꙋйсѧ, наде́ждо всѣ́хъ конце́й землѝ, и҆  предста́тельство и҆ застꙋпле́нїе. ра́дꙋйсѧ, ꙗ҆́же  воскрⷭ҇нїемъ сн҃а твоегѡ̀ просвѣти́вши всѧ́чєскаѧ, и҆  подаю́щи мі́рови ве́лїю млⷭ҇ть. 
Та́же, Ны́нѣ ѿпꙋща́еши: Трист҃о́е. И҆ по  Ѻ҆́ч҃е на́шъ: тропа́рь воскрⷭ҇нъ. Сла́ва, и҆ ны́нѣ,  бг҃оро́диченъ є҆гѡ̀, и҆ ѿпꙋ́стъ. (с. 347) 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ поста́вимъ стїхѡ́въ і҃, и҆  пое́мъ стїхи̑ры воскрⷭ҇ны, гла́съ г҃. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же человѣ́ческїй вѣ́рою сп҃са́емый: пѣ́снь тебѣ̀  всегда̀ прино́ситъ. 
Сті́хъ: Менѐ ждꙋ́тъ пра́вєдницы, до́ндеже  возда́си мнѣ̀. 
Просвѣти́шасѧ всѧ́чєскаѧ воскрⷭ҇нїемъ твои́мъ  гдⷭ҇и, и҆ ра́й па́ки ѿве́рзесѧ: всѧ́ же тва́рь  восхвалѧ́ющи тѧ̀, пѣ́снь тебѣ̀ всегда̀ прино́ситъ. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Сла́влю ѻ҆ц҃а̀ и҆ сн҃а си́лꙋ, и҆ ст҃а́гѡ дх҃а  пою̀ вла́сть, нераздѣ́льное, несозда́нное бж҃ество̀,  трⷪ҇цꙋ є҆диносꙋ́щнꙋю, ца́рствꙋющꙋю въ вѣ́къ вѣ́ка. 
И҆́ны стїхи̑ры а҆нато́лїевы, гла́съ то́йже. 
Сті́хъ: Да бꙋ́дꙋтъ оу҆́ши твоѝ вне́млющѣ гла́сꙋ  моле́нїѧ моегѡ̀. 
Крⷭ҇тꙋ̀ твоемꙋ̀ честно́мꙋ покланѧ́емсѧ хрⷭ҇тѐ, и҆  воскрⷭ҇нїе твоѐ пое́мъ и҆ сла́вимъ: ра́ною бо твое́ю мы̀  всѝ и҆сцѣлѣ́хомъ. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Пое́мъ сп҃са ѿ дв҃ы вопло́щшагосѧ: на́съ бо  ра́ди распѧ́тсѧ, и҆ въ тре́тїй де́нь воскр҃се, да́рꙋѧ  на́мъ ве́лїю млⷭ҇ть. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Сꙋ́щымъ во а҆́дѣ соше́дъ хрⷭ҇то́съ благовѣстѝ:  дерза́йте, глаго́лѧ, ны́нѣ побѣди́хъ, а҆́зъ є҆́смь  воскрⷭ҇нїе, а҆́зъ вы̀ возведꙋ̀, разрꙋши́въ смє́ртнаѧ  врата̀. (с. 348)  
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Недосто́йнѡ стоѧ́ще въ пречи́стомъ домꙋ̀ твое́мъ,  вече́рнюю пѣ́снь возсыла́емъ, и҆з̾ глꙋбины̀ взыва́юще  хрⷭ҇тѐ бж҃е: просвѣти́вый мі́ръ тридне́внымъ  воскрⷭ҇нїемъ твои́мъ, и҆змѝ лю́ди твоѧ̑ ѿ рꙋкѝ  врагѡ́въ твои́хъ чл҃вѣколю́бче. 
И҆́ны стїхи̑ры прест҃ѣ́й бцⷣѣ. Творе́нїе па́ѵла  а҆морре́йскагѡ, пое́мъ и҆̀хъ, и҆дѣ́же нѣ́сть мине́и.  Гла́съ з҃. 
Подо́бенъ: Дне́сь бди́тъ і҆ꙋ́да: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ми́лостива, благопребы́тна мнѣ̀ дв҃о, и҆  благопослꙋ́шна ꙗ҆ви́сѧ призыва́ющꙋ бж҃е́ственнꙋю твою̀  бл҃года́ть во всѣ́хъ вои́стиннꙋ слꙋча́ющихъ ми сѧ: всю́  бо наде́ждꙋ дꙋшѝ моеѧ̀ возложи́хъ къ тебѣ̀, и҆ во  всѣ́хъ оу҆пова́ю на бж҃е́ственный про́мыслъ тво́й, ты̀  и҆ бꙋ́дꙋщїѧ мѧ̀ сла́вы, и҆ живота̀ бж҃е́ственнагѡ  сподо́би. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Оу҆́глїе во мнѣ̀ бцⷣе страсте́й мои́хъ  возгорѣ́шасѧ, ѿ гнѣ́ва же и҆ ꙗ҆́рости, ѿ пїѧ́нства  и҆ блꙋда̀, ѿ сребролю́бїѧ и҆ же́стости се́рдца,  оу҆мерщвле́нїѧ лю́тагѡ, ѿ оу҆ны́нїѧ и҆ смꙋще́нїѧ, ѿ  тщесла́вїѧ же и҆ попра́нїѧ со́вѣстнагѡ, ѿ ни́хже  и҆зба́ви дꙋ́шꙋ мою̀, молю́сѧ, влⷣчце, и҆ спаси́ мѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Всѝ чи́стою со́вѣстїю бцⷣѣ припаде́мъ,  вопїю́ще непреста́ннѡ ѿ среды̀ серде́чныѧ: влⷣчце  ст҃а́ѧ, сп҃сѝ всѣ́хъ ѿ гнѣ́ва и҆ ѡ҆ѕлобле́нїѧ,  бѣ́дъ и҆ паде́жей: ꙗ҆́кѡ тебѐ стѧжа́хомъ стѣ́нꙋ, и҆  оу҆твержде́нїе, тобо́ю сп҃са́еми под̾ кро́въ тво́й  притека́юще. 
Сла́ва, и҆ ны́нѣ, бг҃оро́диченъ: Ка́кѡ не  диви́мсѧ бг҃омꙋ́жномꙋ ржⷭ҇твꙋ̀ твоемꙋ̀, пречⷭ҇тна́ѧ;  и҆скꙋше́нїѧ бо мꙋ́жескагѡ не прїе́мши всенепоро́чнаѧ,  родила̀ є҆сѝ без̾ ѻ҆ц҃а̀ сн҃а (с. 349) пло́тїю  пре́жде вѣ̑къ ѿ ѻ҆ц҃а̀ рожде́ннаго без̾ мт҃ре,  ника́коже претерпѣ́вшаго и҆змѣне́нїѧ, и҆лѝ смѣше́нїѧ,  и҆лѝ раздѣле́нїѧ, но ѻ҆бою̀ сꙋщєствꙋ̀ сво́йство  цѣ́ло сохра́ншаго. тѣ́мже мт҃и дв҃о влⷣчце, того̀  молѝ сп҃сти́сѧ дꙋша́мъ, правосла́внѡ бцⷣꙋ  и҆сповѣ́дающихъ тѧ̀. 
Та́же вхо́дъ съ кади́ломъ. Свѣ́те ти́хїй:  Прокі́менъ и҆ є҆ктєнїѝ. 
На стїхо́внѣ стїхи̑ры воскрⷭ҇ны, гла́съ г҃: 
Стрⷭ҇тїю твое́ю хрⷭ҇тѐ, ѡ҆мрачи́вый со́лнце и҆  свѣ́томъ твоегѡ̀ воскрⷭ҇нїѧ, просвѣти́вый всѧ́чєскаѧ,  прїимѝ на́шꙋ вече́рнюю пѣ́снь чл҃вѣколю́бче. 
По а҆лфави́тꙋ: 
Сті́хъ: Гдⷭ҇ь воцари́сѧ, въ лѣ́потꙋ ѡ҆блече́сѧ. 
Живопрїе́мное твоѐ воста́нїе гдⷭ҇и вселе́ннꙋю  всю̀ просвѣтѝ, и҆ твоѐ созда́нїе и҆стлѣ́вшее призва̀.  тѣ́мже клѧ́твы а҆да́мовы и҆змѣ́ншесѧ, вопїе́мъ:  всеси́льне гдⷭ҇и, сла́ва тебѣ̀. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Бг҃ъ сы́й неизмѣ́ненъ, пло́тїю стражда̀  и҆змѣни́лсѧ є҆сѝ, є҆го́же тва́рь не терпѧ́щи ви́сѧща  зрѣ́ти, стра́хомъ прекланѧ́шесѧ, и҆ стенѧ́щи пое́тъ  твоѐ долготерпѣ́нїе: соше́дъ же во а҆́дъ, тридне́венъ  воскре́слъ є҆сѝ, жи́знь да́рꙋѧ мі́рови, и҆ ве́лїю  млⷭ҇ть. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Да ро́дъ на́шъ ѿ сме́рти хрⷭ҇тѐ и҆зба́виши,  сме́рть претерпѣ́лъ є҆сѝ: и҆ тридне́венъ и҆з̾  ме́ртвыхъ воскре́съ, съ собо́ю воскреси́лъ є҆сѝ, и҆̀же  тѧ̀ бг҃а позна́вшихъ: и҆ мі́ръ просвѣти́лъ є҆сѝ. гдⷭ҇и  сла́ва тебѣ̀. 
Сла́ва, и҆ ны́нѣ, бг҃оро́диченъ: Без̾ сѣ́мене  ѿ бж҃е́ственнагѡ дх҃а, во́лею же ѻ҆́ч҃ею зачала̀  є҆сѝ сн҃а бж҃їѧ, ѿ ѻ҆ц҃а̀ без̾ мт҃ре пре́жде вѣ̑къ  сꙋ́ща: на́съ же ра́ди, и҆з̾ тебѐ без̾ ѻ҆ц҃а̀ бы́вша,  пло́тїю родила̀ є҆сѝ, и҆ млⷣнца млеко́мъ пита́ла  є҆сѝ. тѣ́мже не преста́й, моли́ти, и҆зба́витисѧ ѿ  бѣ́дъ дꙋша́мъ на́шымъ. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: (с. 350) 
Тропа́рь воскрⷭ҇нъ, гла́съ г҃: 
Да веселѧ́тсѧ нбⷭ҇наѧ, да ра́дꙋютсѧ земна̑ѧ:  ꙗ҆́кѡ сотворѝ держа́вꙋ мы́шцею свое́ю гдⷭ҇ь, попра̀  сме́ртїю сме́рть, пе́рвенецъ ме́ртвыхъ бы́сть, и҆з̾  чре́ва а҆́дова и҆зба́ви на́съ, и҆ подадѐ мі́рови ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю сп҃се́нїе ро́да на́шегѡ, воспѣва́емъ  бцⷣе дв҃о: пло́тїю бо ѿ тебѐ воспрїѧ́тою сн҃ъ тво́й,  и҆ бг҃ъ на́шъ, крⷭ҇то́мъ воспрїи́мъ стрⷭ҇ть, и҆зба́ви  на́съ ѿ тлѝ ꙗ҆́кѡ чл҃вѣколю́бецъ. 
Въ сꙋббѡ́тꙋ на повече́рїи, 
канѡ́нъ прест҃ѣ́й бцⷣѣ. Гла́съ г҃ 
Пѣ́снь а҃ 
І҆рмо́съ: Во́ды дре́вле, ма́нїемъ бжⷭ҇твеннымъ, во  є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Ꙗ҆́кѡ мт҃рь бж҃їю тѧ̀ дх҃омъ бж҃е́ственнымъ,  ѻ҆ц҃а́ же благоволе́нїемъ ꙗ҆́вльшꙋюсѧ, вѣ́рнїи  пѣ́сньми чи́стыми вѣнча́имъ, пречи́стаѧ бг҃оневѣ́сто:  и҆ цѣлꙋ́емъ тѧ̀ пѣ́ньми со а҆рха́гг҃ломъ, во сп҃се́нїе  на́ше. 
Ѿ ре́бръ оу҆́бѡ а҆да́мовыхъ созида́етсѧ є҆́ѵа,  дре́внимъ бг҃озда́нїемъ: ѿ оу҆тро́бы же бцⷣы ꙗ҆ви́сѧ  хрⷭ҇то́съ, сы́й бг҃ъ на́шъ, вочл҃вѣ́чсѧ непрело́жнѡ,  вре́мененъ бы́сть превѣ́чный. 
Сла́ва: И҆́же є҆́ѵинꙋ оу҆тро́бꙋ ѡ҆сꙋ́ждь въ  печа́лехъ, роди́ти плоды̀ въ болѣ́зни, во чре́во твоѐ  всели́сѧ дв҃о чⷭ҇таѧ, сы́й бг҃ъ на́шъ, пло́тїю ꙗ҆ви́сѧ  па́че сло́ва, и҆ прама́тернїй разрѣшѝ до́лгъ. 
И҆ ны́нѣ: Въ неча́ѧнїѧ глꙋбинꙋ̀ впа́дше  тѧгота́ми, прилѣ́жнѡ зове́мъ бг҃ороди́тельнице къ  тебѣ̀: влⷣчце, помозѝ потоплѧ́ємымъ дѣ́лы лꙋка́выхъ  прегрѣше́нїй, тѧ́ бо є҆ди́нꙋ и҆́мамы наде́ждꙋ по бз҃ѣ.  (с. 351) 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Тѧ̀ проѧвлѧ́ше же́злъ а҆арѡ́новъ, без̾ напое́нїѧ  процвѣ́тшїй, бцⷣе пречⷭ҇таѧ, без̾ сѣ́мене ро́ждши  вопло́щшагосѧ бг҃а непремѣ́ннѡ. 
Бж҃е́ственный ѻ҆́гнь тѧ̀ носѧ́щꙋ, ꙗ҆́кѡ  свѣти́льникъ пречⷭ҇таѧ, прови́дѣ прⷪ҇ро́къ дх҃омъ,  благоꙋха́нїе носѧ́щꙋю сꙋ́щымъ въ мі́рѣ, и҆ жи́знь  вѣ́чнꙋю. 
Сла́ва: Ко а҆рха́гг҃лꙋ пристꙋ́пимъ гаврїи́лꙋ,  ра́дꙋйсѧ, вѣща́юще дв҃ѣ пѣ́сньми: тобо́ю бо  разрѣши́тсѧ ѡ҆сꙋжде́нїѧ пра́дѣднѧѧ клѧ́тва. 
И҆ ны́нѣ: Тѧ̀ прест҃а́ѧ бцⷣе, ꙗ҆́кѡ стѣ́нꙋ  сп҃се́нїѧ и҆мꙋ́ще грѣ́шнїи сп҃са́емсѧ: не пре́зри  влⷣчце, и҆ не посрамѝ на̑ша молє́нїѧ. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Го́рꙋ мы́сленнꙋю, добродѣ́телей сѣ́нь, дх҃омъ  дре́вле а҆ввакꙋ́мъ бг҃ови́днѡ тѧ̀ ви́дѣвъ, проповѣ́даше  пречⷭ҇таѧ: ꙗ҆́кѡ ѿ ю҆́га прише́дша ѿ тебѐ сло́во  пло́ть прїе́мша. 
Го́рꙋ тѧ̀ ве́лїю несѣко́мꙋю данїи́лъ дх҃омъ  ви́дѣ, не новосѣко́мꙋ ꙗ҆влѧ́ѧ чⷭ҇тотꙋ̀ дв҃ства твоегѡ̀  влⷣчце: ѿ неѧ́же ка́мень оу҆сѣче́сѧ, хрⷭ҇то́съ  сло́во, лє́сти низлага́ѧ і҆́дѡльскїѧ. 
Сла́ва: Го́рꙋ тѧ̀ дв҃дъ чꙋ́днꙋ и҆ тꙋ́чнꙋ проречѐ:  є҆диноро́дный бо ѿ ѻ҆ц҃а̀ сн҃ъ въ тѧ̀ бл҃говолѝ  чⷭ҇таѧ, всели́тисѧ воплоща́емь. тѣ́мъ тѝ, ра́дꙋйсѧ,  дꙋ́хомъ зове́мъ. 
И҆ ны́нѣ: Всѧ̀ бл҃га́ѧ и҆ те́плаѧ застꙋ́пница  сꙋ́щи грѣ́шникѡмъ и҆ смирє́ннымъ, бг҃ороди́тельнице  пречⷭ҇таѧ влⷣчце, ѿ бѣ́дъ, и҆ скорбе́й, и҆ грѣхѡ́въ  сп҃са́й рабы̑ твоѧ̑. (с. 352) 
Пѣ́снь є҃ 
І҆рмо́съ: Ꙗ҆́кѡ ви́дѣ и҆са́їа ѡ҆бра́знѡ на  прⷭ҇то́лѣ превознесе́на бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше, а҆́зъ:  прови́дѣхъ бо воплоща́ема бг҃а, свѣ́та невече́рнѧ, и҆  ми́ромъ влады́чествꙋюща. 
И҆зрастѝ же́злъ і҆ессе́евъ цвѣ́тъ неꙋвѧда́емый,  дв҃а мр҃і́а бг҃а безнача́льнаго, без̾ сѣ́мене, ѿ дх҃а  бж҃е́ственнагѡ и҆ ѻ҆́ч҃а, ца̑рства держа́внаѧ  ꙗ҆зы́чєскаѧ ѡ҆блада́вшаго, на него́же ꙗ҆зы́цы  оу҆пова́ша. 
Кнѧ́зь ми́рный прїи́де на прⷭ҇то́лъ дв҃довъ,  ца́рствꙋѧ и҆з̾ тебѐ бцⷣе бг҃ъ воплоща́емь: ѽ чꙋ́до!  и҆ бра́нь разрѣ́шъ, потчѐ кнѧ́зи мѡаві̑тскїѧ, и҆ тебѐ  ро́ждшꙋю цр҃и́цꙋ показа̀. 
Сла́ва: Непоро́чнꙋю твою̀ добро́тꙋ, ѿ неѧ́же  хрⷭ҇то́съ въ пло́ть ѡ҆блече́сѧ без̾ сѣ́мене дв҃о,  и҆са́їа ꙗ҆влѧ́ѧ, зове́тъ вопїѧ̀: гдⷭ҇ь сла́вы грѧде́тъ  на ѻ҆́блацѣ ле́гцѣ, и҆ пре́лести тьмꙋ̀ ѿгонѧ́ѧ,  просвѣти́тъ на́съ. 
И҆ ны́нѣ: Ѿ дх҃а ст҃а заче́нши сло́во  є҆диносꙋ́щное ѻ҆ц҃ꙋ̀, дв҃о сїѐ родила̀ є҆сѝ во двꙋ̀  є҆стєствꙋ̀ сꙋ́ща, бг҃а соверше́нна и҆ соверше́нна  чл҃вѣ́ка: є҆гѡ́же вѣ́рою почита́емъ плотско́е  ꙗ҆вле́нїе. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Ѻ҆́дръ тѧ̀ пѣ́сньми премꙋ́дрый преднаписꙋ́етъ  всепѣ́таѧ, на не́мже почѝ бг҃ъ воплоща́емь во  ѵ҆поста́си и҆з̾ тебѐ, и҆ просла́ви тѧ̀, несмѣ́снѡ  ражда́емь. 
Бы́сть сло́вꙋ ꙗ҆́кѡ и҆збра́ннаѧ, дв҃о всепѣ́таѧ,  и҆збра́ннаѧ ѻ҆де́жда: ꙗ҆́кѡ порфѵ́рꙋ бж҃е́ственнꙋю  и҆з̾ тебѐ пло́ть прїе́мъ воцари́сѧ, бг҃олѣ́пнѡ  ѡ҆дѣ́ѧвсѧ. 
Сла́ва: Бы́сть соедине́нїѧ бж҃е́ственнагѡ  вмѣсти́лище, бг҃оневѣ́сто, зла́та свѣтлѣ́йши: тобо́ю  бо бы́сть бг҃ъ ꙗ҆́кѡ человѣ́къ, и҆ бесѣ́дова  человѣ́кѡмъ бг҃ъ, ꙗ҆́кѡ человѣ́къ. (с. 353) 
И҆ ны́нѣ: Оу҆мертвѝ нече́ствꙋющихъ въ тѧ̀, дв҃о  всепѣ́таѧ, ѕло́бы є҆́ресь: ꙗ҆́кѡ за́вистїю та́ютъ  пресла́вное твоегѡ̀ ѡ҆́браза ви́дѧще подо́бїе. 
Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ г҃: 
Ѿ теплоты̀ вѣ́ры вопїю́ ти бцⷣе, недосто́йными  оу҆сты̀, и҆ скве́рнымъ се́рдцемъ: сп҃си́ мѧ  погрꙋже́ннаго грѣха́ми, оу҆ще́дри оу҆мерщвле́ннаго  ѿча́ѧнїемъ, да зовꙋ́ ти сп҃са́емь: ра́дꙋйсѧ дв҃о,  хрⷭ҇тїа́нѡмъ помо́щнице. 
Пѣ́снь з҃ 
І҆рмо́съ: Пре́жде ѡ҆́бразꙋ злато́мꙋ, персі́дскомꙋ  чти́лищꙋ, ѻ҆́троцы не поклони́шасѧ, трїѐ пою́ще  посредѣ̀ пе́щи: ѻ҆тцє́въ бж҃е бл҃гослове́нъ є҆сѝ. 
Кꙋпина̀ и҆ пла́мень соѡбра́знѣ совокꙋ́пльшесѧ, и҆  нетлѣ̑нна ѻ҆боѧ̀ ꙗ҆́вльшесѧ, тѧ̀ дв҃о ꙗ҆́снѡ  проѧвлѧ́ютъ: и҆́бо родила̀ є҆сѝ бг҃а, и҆ дѣ́вствꙋеши. 
Рꙋно̀ и҆ роса̀ гедеѡ́нꙋ во и҆змѣне́нїи  ѡ҆бразꙋ́ема, ржⷭ҇тво̀ твоѐ предпи́шꙋтъ: ты́ бо є҆ди́на  бж҃е́ственное сло́во но́сиши во чре́вѣ, ꙗ҆́кѡ до́ждь,  дв҃о мт҃и. 
Сла́ва: Грѣха̀ моегѡ̀ ѻ҆́гнь па́че гее́нскагѡ,  пла́мень мнѣ̀ содѣва́етъ, сі́й оу҆гасѝ чⷭ҇таѧ, твое́ю  млⷭ҇тїю, покаѧ́нїемъ мѧ̀ ко свѣ́тꙋ наставлѧ́ющи. 
И҆ ны́нѣ: Твоегѡ̀ зра́ка ꙗ҆вле́нїе бцⷣе  пречⷭ҇таѧ, чтꙋ́ще ꙗ҆́кѡ пе́рвый ѡ҆́бразъ тѧ̀,  застꙋ́пницꙋ при́снѡ, и҆ покро́въ благопремѣ́ненъ къ бг҃ꙋ  и҆́мамы всѝ. 
Пѣ́снь и҃ 
І҆рмо́съ: Вавѷлѡ́нскаѧ пе́щь ѻ҆́троки не  ѡ҆палѝ, нижѐ бж҃ества̀ ѻ҆́гнь дв҃ꙋ растлѝ. тѣ́мъ со  ѻ҆́троки вѣ́рнїи возопїи́мъ: бл҃гослови́те дѣла̀  гдⷭ҇нѧ гдⷭ҇а. 
Тѧ̀ ѻ҆ц҃ъ и҆зво́ли невѣ́стꙋ неискꙋсобра́чнꙋю,  ꙗ҆́кѡ крі́нъ пресвѣ́тлый посредѣ̀ те́рнїѧ ѡ҆брѣ́тъ,  свѣ́тлостїю добро́ты блиста́ющꙋю дх҃омъ бж҃е́ственнымъ,  сн҃ꙋ въ жили́ще. (с. 354) 
Ст҃ѣ́йшꙋю вы́шнихъ си́лъ дв҃ꙋ пренепоро́чнꙋю,  без̾ разсꙋжде́нїѧ сла́влю ꙗ҆́вѣ: творца́ бо си́хъ во  чре́вѣ понесѐ, несмѣ́снымъ соедине́нїемъ пло́ть  прїе́мша ѿ тебѐ. 
Сла́ва: Дѣ́вство некра́домо дв҃о сохра́нши, мт҃и  ꙗ҆ви́ласѧ є҆сѝ сн҃а бж҃їѧ вои́стиннꙋ, ѻ҆ц҃а̀  бл҃говоле́нїемъ невѣ́ста бы́вши, и҆ прїѧ́телище сла́вы  дх҃а нетлѣ́нно. 
И҆ ны́нѣ: И҆́же є҆стество́мъ невеще́ственный  бг҃ъ и҆ неви́димый, про́стѡ и҆ неизрече́ннѡ па́че  є҆стества̀ ражда́етсѧ человѣ́къ ѿ ст҃ы́ѧ дв҃ы,  сꙋгꙋ́бъ зри́мь во є҆ди́ной ѵ҆поста́си, въ не́йже ви́димь  є҆́сть писа́ньми. 
Пѣ́снь ѳ҃ 
І҆рмо́съ: Но́вое чꙋ́до и҆ бг҃олѣ́пное:  дѣви́ческꙋю бо две́рь затворе́нꙋю ꙗ҆́вѣ прохо́дитъ  гдⷭ҇ь, на́гъ во вхо́дѣ, и҆ плотоно́сецъ ꙗ҆ви́сѧ во  и҆схо́дѣ бг҃ъ, и҆ пребыва́етъ две́рь затворе́на. сїю̀  неизрече́ннѡ ꙗ҆́кѡ бг҃ома́терь велича́емъ. 
Ст҃а́гѡ ко́рене ст҃ъ пло́дъ: непло́дныѧ бо,  ѡ҆свѧще́нныѧ зако́номъ бж҃їимъ ѻ҆́ч҃їимъ, неꙋвѧда́емꙋю  жи́знь соверша́ющꙋю бцⷣа ѻ҆трокови́ца процвѣтѐ: и҆  ра́дꙋетсѧ а҆́нна, прїе́мши ѻ҆троча̀ въ ста́рости, бж҃їю  мт҃рь, ю҆́же сла́вимъ. 
Но́во ржⷭ҇тво̀ и҆ бг҃ови́дно ст҃а́гѡ твоегѡ̀ и҆  бг҃оно́снагѡ чре́ва чⷭ҇таѧ: въ не́мъ бо написа́сѧ  ѡ҆́бразъ въ человѣ́ка ѻ҆́ч҃їимъ пе́рстомъ, сн҃ъ  вопло́щьсѧ ст҃ъ дх҃омъ ст҃ы́мъ. є҆го́же несмѣ́снѡ  ꙗ҆́кѡ бг҃а и҆ человѣ́ка велича́емъ. 
Сла́ва: Вопїе́тъ всѧ́къ сꙋ́дъ на мѧ̀: дѣла́ бо  грѣхо́вныхъ дѣѧ́нїй во́пль содѣва́ютъ мнѣ̀ претѧ́ще,  и҆ дꙋша̀ всѧ̑ вѣ́сть, и҆́миже препрѣ́на бꙋ́детъ, и҆  трепе́щетъ пла́мене гее́нскагѡ: ѿ негѡ́же пре́жде  конца̀, мл҃твами твои́ми и҆зба́ви мѧ̀ влⷣчце. 
И҆ ны́нѣ: По ржⷭ҇твѣ̀ ꙗ҆ви́сѧ нетлѣ́нна  чⷭ҇таѧ: неизмѣ́ннѡ бо зижди́телѧ всѣ́хъ пло́тїю, бцⷣе,  родила̀ є҆сѝ (с. 355) человѣ́ка па́че є҆стества̀,  ѻ҆́ч҃а сꙋщества̀ не ѿстꙋ́пльша, и҆ а҆́бїе пребы́сть  дв҃а дх҃омъ бж҃е́ственнымъ. тѣ́мже сла́вѧще тѧ̀, пѣ́снь  соверша́емъ. 
Та́же, Досто́йно є҆́сть: Трист҃о́е. Конда́къ  воскрⷭ҇нъ, и҆ ѿпꙋ́стъ. 
Въ недѣ́лю оу҆́тра, на полꙋ́нощницѣ, 
канѡ́нъ трⷪ҇ченъ, [є҆гѡ́же краестро́чїе: Хвалю̀  трⷪ҇це тѧ̀, є҆ди́но бг҃онача́лїе. Митрофа́ново.]  Гла́съ г҃ 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Непостижи́мое є҆ди́но гдⷭ҇онача́лїе, и҆ є҆ди́но  трⷪ҇ческое бг҃онача́лїе, трисїѧ́ннагѡ свѣ́та твоегѡ́ мѧ  сподо́би: ꙗ҆́кѡ да воспою̀ тѧ̀, пѣва́емое непреста́ннѡ  трист҃ы́ми пѣ́сньми, а҆́гг҃льскими оу҆сты̀. 
Сщ҃е́ннѡ невеще́ственнїи всѝ чи́нове пою́тъ,  ꙗ҆́кѡ твори́тельнꙋю винꙋ̀, є҆ди́нственнꙋю,  трисвѣ́тлꙋю, нача́льнѣйшꙋю ꙗ҆́вѣ: ю҆́же согла́снѡ  пое́мъ, и҆ человѣ́чєскаѧ мно́жєства, и҆ вѣ́рнѡ  сла́вимъ бре́нными оу҆сты̀. 
Сла́ва: Оу҆́мъ, и҆ сло́во и҆ дх҃ъ, бг҃осло́вцы  прили́чнѣ, и҆ знамени́тельнѣ тебѐ нари́чꙋтъ:  безстра́стно рождество̀ ꙾ѿ нерожде́ннагѡ ѻ҆ц҃а̀, сн҃ꙋ  зна́менающꙋ꙾꙾ѿ нерожде́ннагѡ ѻ҆ц҃а̀ сн҃а,  зна́менающе꙾, бж҃е є҆динонача́льне всѣ́хъ, вкꙋ́пѣ и҆  дх҃а бж҃е́ственнагѡ и҆схожде́нїе. 
И҆ ны́нѣ: Ꙗ҆́кѡ чл҃вѣколю́бецъ є҆стество́мъ,  человѣ́ческое сꙋщество̀ прїе́мъ бж҃їй сло́ве, трⷪ҇чный  возсїѧ́лъ є҆сѝ, є҆динонача́льнѣйшїй свѣ́тъ  є҆ди́нагѡ бж҃ества̀, препросла́вленнꙋю всѣ̑мъ  показа́вый, ро́ждшꙋю тѧ̀ дв҃ꙋ пречⷭ҇тꙋю. (с. 356) 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Оу҆тро́ити дре́вле во́дꙋ повелѣ́въ и҆лїа̀ на  полѣ́нахъ, ѡ҆бра́знѡ проѧвѝ трⷪ҇чнꙋю ѵ҆поста́сь,  є҆ди́нственнагѡ бж҃їѧ гдⷭ҇онача́лїѧ. 
Тлѣ́нное є҆стество̀ пое́тъ тѧ̀ земноро́дныхъ,  є҆ди́наго и҆ трисвѣ́тлаго созда́телѧ неизмѣ́ннаго, и҆  вопїе́тъ тѝ влⷣко: всеразли́чнагѡ мѧ̀ премѣне́нїѧ  и҆зба́ви, и҆ сп҃си́ мѧ. 
Сла́ва: Ра́внѡ вѣща́юще словесє́мъ  прⷪ҇ро́чєскимъ, сла́вныхъ а҆пⷭ҇лъ же и҆ проповѣ̑дникъ  вѣ́ры, равнодѣ́тельнꙋю тѧ̀ трⷪ҇цꙋ славосло́вимъ  вѣ́рнїи, бж҃е всѣ́хъ. 
И҆ ны́нѣ: Съ прⷭ҇то́ла высо́кагѡ сни́де  хрⷭ҇то́съ, человѣ́ка возвыша́ѧ, ꙗ҆́кѡ чл҃вѣколю́бецъ,  тобо́ю пречⷭ҇таѧ, и҆ трисо́лнечный свѣ́тъ всѣ̑мъ  возсїѧ̀. 
Гдⷭ҇и поми́лꙋй, три́жды. 
По г҃-й пѣ́сни сѣда́ленъ, гла́съ г҃. Подо́бенъ:  Красотѣ̀ дв҃ства: 
Пресꙋ́щественный и҆ є҆ди́не гдⷭ҇и хрⷭ҇тѐ, и҆  рожде́нїе пребезнача́льнагѡ ѻ҆ц҃а̀, и҆ дш҃е  бж҃е́ственнѣйшїй, поми́лꙋй рабы̑ твоѧ̑: вси́ бо  согрѣши́хомъ, но ѿ тебѐ не ѿстꙋпи́хомъ. тѣ́мже  мо́лимъ тѧ̀ трїѷпоста́сне гдⷭ҇и, ꙗ҆́кѡ и҆мѣ́ѧй  вла́сть, созда́нїе твоѐ сп҃сѝ ѿ всѧ́кагѡ ѡ҆бстоѧ́нїѧ. 
Сла́ва, и҆ ны́нѣ, бг҃оро́диченъ: Пресꙋ́щественный  бг҃ъ и҆ гдⷭ҇ь и҆з̾ тебѐ воплоти́сѧ за бл҃гость, є҆́же  по на́мъ ѡ҆сꙋществова́выйсѧ, и҆ пребы́въ є҆́же бѣ̀.  тѣ́мже и҆ бг҃очеловѣ́ка сего̀ почита́юще всечⷭ҇таѧ, тѧ̀  неискꙋсобра́чнꙋю бцⷣꙋ проповѣ́дꙋемъ, сла́вѧще преве́лїе  чꙋ́до твоегѡ̀ безсѣ́меннагѡ рожде́нїѧ. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго во твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. (с. 358) 
Ѻ҆́трасль сꙋгꙋ́бъ ѿ ѻ҆ц҃а̀, ꙗ҆́кѡ ѿ ко́рене  прозѧбѐ сн҃ъ, и҆ дх҃ъ пра́вый, соесте́ственна  прозѧбе́нїѧ, и҆ бг҃осажде́нна, и҆ цвѣ́ти  собезнача́льнїи: ꙗ҆́кѡ трїе́мъ бы́ти свѣ́тѡмъ  бж҃ества̀. [Два́жды.] 
Сла́ва: Мно́жєства оу҆́мныхъ сꙋще́ствъ,  непреста́ннѡ пою́тъ тѧ̀, недомы́слимаго бг҃а, съ ни́миже  мы̀ сла́вимъ, глаго́люще: трⷪ҇це пресꙋ́щнаѧ, твоѧ̑ рабы̑  сп҃сѝ, ꙗ҆́кѡ чл҃вѣколю́бецъ. 
И҆ ны́нѣ: Распали́лъ є҆сѝ на́съ въ любо́вь  твою̀, многомлⷭ҇тиве сло́ве бж҃їй, и҆́же на́съ ра́ди  вопло́щьсѧ непрело́жнѣ, и҆ трисвѣ́тлое є҆ди́но  бж҃ество̀ та́йнѡ наꙋчи́въ: тѣ́мже тѧ̀ сла́вимъ. 
Пѣ́снь є҃ 
І҆рмо́съ: Ꙗ҆́кѡ ви́дѣ и҆са́їа ѡ҆бра́знѡ на  прⷭ҇то́лѣ превознесе́нна бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше, а҆́зъ:  прови́дѣхъ бо воплоща́ема бг҃а, свѣ́та невече́рнѧ, и҆  ми́ромъ влады́чествꙋюща. 
Є҆ди́наго гдⷭ҇онача́льника, ѡ҆бра́знѡ ꙗ҆́кѡ  ви́дѣ и҆са́їа бг҃а, въ трїе́хъ ли́цѣхъ славосло́вима  пречⷭ҇тыми гла́сы серафі̑мъ, по́сланъ бы́сть  проповѣ́дати а҆́бїе трисвѣ́тлое сꙋщество̀, и҆  є҆ди́ницꙋ трисо́лнечнꙋю [Два́жды.] 
Сла́ва: Ꙗ҆́же всѣ́хъ неви́димыхъ и҆ ви́димыхъ  є҆стество̀, ѿ не сꙋ́щихъ пре́жде соста́вльшаѧ,  є҆ди́нице трисо́лнечнаѧ, и҆̀же є҆ди́наго тѧ̀ бг҃а  вѣ́рнѡ воспѣва́ющихъ ѿ всѧ́кихъ и҆скꙋше́нїй  и҆зба́вльши, твоеѧ̀ сла́вы сподо́би. 
И҆ ны́нѣ: Невѣ́стникъ свѣтоно́сенъ и҆ чи́стъ  дв҃о, бы́вшїй бж҃їй, воспѣва́емъ тѧ̀ любо́вїю, и҆  блажи́мъ: и҆з̾ тебе́ бо роди́сѧ хрⷭ҇то́съ, въ  сꙋщества́хъ и҆ хотѣ́нїихъ сꙋгꙋ́быхъ, и҆́же є҆ди́нъ ѿ  трⷪ҇цы и҆ сла́вы сы́й гдⷭ҇ь. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дх҃ъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. (с. 358) 
Пресе́льникъ сы́й а҆враа́мъ, сподо́бисѧ ѡ҆бра́знѡ  воспрїѧ́ти є҆ди́нственнаго оу҆́бѡ гдⷭ҇а въ трїе́хъ  ѵ҆поста́сѣхъ, пресꙋ́щественна мꙋ́жескими же зра́ки.  [Два́жды.] 
Сла́ва: Напра́ви сердца̀ твои́хъ рабѡ́въ къ  свѣ́тꙋ непристꙋ́пномꙋ, ѽ трисо́лнечне гдⷭ҇и, и҆ твоеѧ̀  сла́вы сїѧ́нїе пода́ждь дꙋша́мъ на́шымъ, во є҆́же  ѡ҆блиста́ємымъ бы́ти твое́ю добро́тою неизрече́нною. 
И҆ ны́нѣ: Ѿве́рзи мнѣ̀ двє́ри свѣ́та  ро́ждшагѡсѧ ѿ оу҆тро́бы твоеѧ̀ пречⷭ҇таѧ: да зрю̀  трисвѣ́тлꙋю лꙋчꙋ̀ бж҃ества̀, и҆ сла́влю тѧ̀ всесвѣ́тлꙋю  влⷣчцꙋ. 
Гдⷭ҇и поми́лꙋй, три́жды. 
По ѕ҃-й пѣ́сни сѣда́ленъ, гла́съ г҃. 
Подо́бенъ: Бж҃е́ственныѧ вѣ́ры: 
Бж҃е́ственнагѡ є҆стества̀ є҆диносꙋ́щнагѡ  трисо́лнечнꙋю пое́мъ держа́вꙋ, и҆ трист҃ы́ми гла́сы  возопїи́мъ: ст҃ъ є҆сѝ ѻ҆́ч҃е пребезнача́льный, ст҃ъ  є҆сѝ сн҃е собезнача́льный, и҆ дш҃е ст҃ы́й, є҆ди́не  нераздѣ́льный бж҃е на́шъ, и҆ всѣ́хъ тво́рче  чл҃вѣколю́бче. 
Сла́ва, и҆ ны́нѣ, бг҃оро́диченъ. Подо́бенъ: 
Чꙋ́до преве́лїе: ка́кѡ содержа́сѧ невмѣсти́мый во  чре́вѣ твое́мъ и҆ воплоти́сѧ, и҆ ꙗ҆ви́сѧ, ꙗ҆́кѡ  человѣ́къ, не претерпѣ́вый смѣше́нїѧ и҆лѝ  раздѣле́нїѧ бж҃е́ственнагѡ и҆ непрело́жнагѡ бж҃ества̀,  ѻ҆трокови́це всечⷭ҇таѧ: тѣ́мже бцⷣꙋ тѧ̀ вѣ́рнѡ  проповѣ́дꙋемъ при́снѡ и҆ сла́вимъ. 
Пѣ́снь з҃ 
І҆рмо́съ: Ꙗ҆́коже дре́вле бл҃гочєсти́выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ,  бл҃гослове́нъ є҆сѝ взыва́ющыѧ, бж҃е ѻ҆тє́цъ на́шихъ. 
Хра́мъ мѧ̀ покажѝ твоегѡ̀ бж҃ества̀ влⷣко,  трисїѧ́ннагѡ, ве́сь свѣ́телъ: грѣхо́внагѡ ѡ҆мраче́нїѧ  лю́тагѡ и҆ страсте́й вы́шша, свѣтода́тельными твои́ми  сїѧ́нїи, бж҃е ѻ҆тє́цъ на́шихъ бл҃гослове́нъ є҆сѝ. (с.  359) 
Бж҃ества̀ зра́къ є҆ди́нъ возвѣща́емъ, въ трїе́хъ  ѵ҆поста́сныхъ и҆ раздѣ́льныхъ сво́йствахъ, ѻ҆ц҃а̀, и҆  сн҃а, и҆ дх҃а: бл҃гослове́нъ є҆сѝ зовꙋ́ще, бж҃е  ѻ҆тє́цъ на́шихъ. 
Сла́ва: Ꙗ҆ви́сѧ а҆враа́мꙋ бг҃ъ трїѷпоста́сный  оу҆ дꙋ́ба дре́вле мамврі́йскагѡ, ѡ҆ страннолю́бїи мздꙋ̀  і҆саа́ка воздаѧ̀ за млⷭ҇ть: є҆го́же и҆ ны́нѣ сла́вимъ,  ꙗ҆́кѡ бг҃а ѻ҆тє́цъ на́шихъ. 
И҆ ны́нѣ: Ꙗ҆ви́сѧ на землѝ, бы́въ человѣ́къ  вседѣ́тель, бг҃олѣ́пнѡ ѿ дѣ́вственнагѡ и҆ пречⷭ҇тагѡ  твоегѡ̀ чре́ва, и҆ на́съ ѡ҆божѝ, бл҃гослове́ннаѧ  всечⷭ҇таѧ, бцⷣе пречⷭ҇таѧ. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Безнача́льна ѻ҆ц҃а̀ ꙗ҆́кѡ ѿ ко́рене, сло́во,  и҆ дх҃ъ собезнача́льнѣ сꙋ́ща: ꙗ҆́кѡ ѻ҆́трасли  пресꙋ́щественнагѡ бг҃онача́лїѧ показа́ша трⷪ҇цы сла́вꙋ  є҆ди́нꙋю и҆ си́лꙋ: ю҆́же пое́мъ всѝ вѣ́рнїи во вѣ́ки.  [Два́жды.] 
Сла́ва: Оу҆правлѧ́еши твои́ми свѣтлостьмѝ чи́ны  нбⷭ҇ныѧ, воспѣва́ти немо́лчнѡ трист҃ы́ми пѣ́сньми  бж҃е́ственными, ѻ҆́ч҃е, сло́ве соѡбра́зне, и҆ дш҃е,  трисвѣ́тлꙋю держа́вꙋ и҆ равномо́щнꙋю. тѣ́мже тѧ̀ пое́мъ  во всѧ̑ вѣ́ки. 
И҆ ны́нѣ: Проречє́нїѧ прⷪ҇ро́чєскаѧ, твоѐ  ржⷭ҇тво̀ и҆здале́ча ви́дѣвше бцⷣе, восхвалѧ́хꙋ, ꙗ҆́кѡ  без̾ сѣ́мене, и҆ па́че є҆стества̀ ро́ждшагосѧ влⷣчце:  и҆ согла́снѡ сего̀ пое́мъ, ꙗ҆́кѡ гдⷭ҇а, и҆ превозно́симъ  во всѧ̑ вѣ́ки. 
Пѣ́снь ѳ҃ 
І҆рмо́съ: Но́вое чꙋ́до и҆ бг҃олѣ́пное,  дѣви́ческꙋю бо две́рь затворе́ннꙋю, ꙗ҆́вѣ прохо́дитъ  гдⷭ҇ь, на́гъ во вхо́дѣ, и҆ плотоно́сецъ ꙗ҆ви́сѧ во  и҆схо́дѣ бг҃ъ, и҆ пребыва́етъ две́рь затворе́на: сїю̀  неизрече́ннѡ ꙗ҆́кѡ бг҃ома́терь велича́емъ. (с. 360) 
Ви́дѣти сла́вꙋ трисїѧ́ннꙋю, бг҃ови́днїи  безпло́тныхъ чи́нове ꙗ҆́вѣ, восходи́ти крилы̀ жела́ютъ  горѣ̀: но говѣ́ютъ ѕѣлѡ̀ непристꙋ́пнагѡ свѣ́та, и҆  пѣ̑сни непреста́ннѡ вопїю́тъ: съ ни́ми согла́снѡ  є҆ди́нственнаѧ трⷪ҇це тѧ̀ сла́вимъ. [Два́жды.] 
Сла́ва: Несы́тною любо́вїю и҆ и҆̀же на землѝ,  оу҆́мнꙋю дꙋ́шꙋ ѿ тебѐ прїе́мше, и҆ слове́снꙋю, тебѐ  пои́мъ влⷣко, бж҃е всѣ́хъ, є҆ди́нственное є҆стество̀  вои́стиннꙋ, и҆ трⷪ҇чное ли́цы, ѿ всегѡ̀ се́рдца.  тѣ́мже ще́дре ꙗ҆́кѡ многомлⷭ҇тивъ, на́съ оу҆ще́дри. 
И҆ ны́нѣ: Хра́мъ мѧ̀ покажѝ є҆динонача́льнагѡ,  и҆ трисвѣ́тлагѡ твоегѡ̀ бг҃онача́лїѧ, свѣтови́денъ,  чи́стѣ слꙋжи́ти тебѣ̀ зижди́телю всѣ́хъ, и҆  неизрече́ннꙋю твою̀ сла́вꙋ оу҆́мнѡ зрѣ́ти: мл҃твами  є҆ди́ныѧ бцⷣы, ю҆́же досто́йнѡ ꙗ҆́кѡ пресла́внꙋю  велича́емъ. 
Та́же трⷪ҇чны, григо́рїа сїнаи́та. Досто́йно  є҆́сть: И҆ про́чее полꙋ́нощницы, пи́сано въ концѣ̀  кни́ги сеѧ̀. 
Въ недѣ́лю на оу҆́трени, по шестоѱа́лмїи: 
Бг҃ъ гдⷭ҇ь, и҆ ꙗ҆ви́сѧ на́мъ: на гла́съ г҃.  Тропа́рь воскрⷭ҇нъ: Да веселѧ́тсѧ нбⷭ҇наѧ: Сла́ва, и҆  ны́нѣ, бг҃оро́диченъ: Тѧ̀ хода́тайствовавшꙋю сп҃се́нїе  ро́да на́шегѡ: Та́же ѻ҆бы́чное стїхосло́вїе. 
По а҃-мъ стїхосло́вїи сѣда́льны воскрⷭ҇ны, гла́съ  г҃: 
Хрⷭ҇то́съ ѿ ме́ртвыхъ воста̀, нача́токъ  оу҆со́пшихъ: перворожде́нъ тва́ри, и҆ содѣ́тель всѣ́хъ  бы́вшихъ, и҆стлѣ́вшее є҆стество̀ ро́да на́шегѡ въ  себѣ̀ само́мъ ѡ҆бновѝ. не ктомꙋ̀ сме́рте ѡ҆блада́еши:  и҆́бо всѣ́хъ влⷣка держа́вꙋ твою̀ разрꙋшѝ. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀.  (с. 361) 
Пло́тїю сме́рти вкꙋси́въ гдⷭ҇и, го́ресть сме́рти  пресѣ́клъ є҆сѝ воста́нїемъ твои́мъ, и҆ человѣ́ка на  ню̀ оу҆крѣпи́лъ є҆сѝ, пе́рвыѧ клѧ́твы ѡ҆долѣ́нїе  призыва́ѧ: защи́тниче жи́зни на́шеѧ гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ: Красотѣ̀  дѣ́вства твоегѡ̀, и҆ пресвѣ́тлой чистотѣ̀ твое́й,  гаврїи́лъ оу҆диви́всѧ, вопїѧ́ше тѝ бцⷣе: кꙋ́ю тѝ  похвалꙋ̀ принесꙋ̀ досто́йнꙋю; что́ же воз̾именꙋ́ю тѧ̀;  недоꙋмѣва́ю и҆ оу҆жаса́юсѧ. тѣ́мже ꙗ҆́кѡ повелѣ́нъ  бы́хъ, вопїю́ ти: ра́дꙋйсѧ бл҃года́тнаѧ. 
По в҃-мъ стїхосло́вїи, сѣда́льны воскрⷭ҇ны, гла́съ  г҃. 
Подо́бенъ: Красотѣ̀ двⷭ҇тва: 
Неизмѣ́ннагѡ бж҃ества̀, и҆ во́льныѧ стра́сти  твоеѧ̀ гдⷭ҇и, оу҆жа́ссѧ а҆́дъ, въ себѣ̀ рыда́ше:  трепе́щꙋ ꙾пло́ти нетлѣ́нныѧ ѵ҆поста́си꙾꙾плотска́гѡ  неистлѣ́вша соста́ва꙾, ви́ждꙋ неви́димаго, та́йнѡ  борю́ща мѧ̀. тѣ́мже и҆ и҆̀хже держꙋ̀, зовꙋ́тъ: сла́ва  хрⷭ҇тѐ воскрⷭ҇нїю твоемꙋ̀. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
Непостижи́мое распѧ́тїѧ, и҆ несказа́нное воста́нїѧ  бг҃осло́вствꙋемъ вѣ́рнїи, та́инство неизрече́нное:  дне́сь бо сме́рть и҆ а҆́дъ плѣни́сѧ, ро́дъ же  человѣ́ческїй въ нетлѣ́нїе ѡ҆блече́сѧ. тѣ́мъ  бл҃годарѧ́ще вопїе́мъ тѝ: сла́ва хрⷭ҇тѐ воста́нїю  твоемꙋ̀. 
Сла́ва, и҆ ны́нѣ, бг҃оро́диченъ: Непостижи́маго  и҆ неѡпи́саннаго, є҆диносꙋ́щнаго ѻ҆ц҃ꙋ̀ и҆ дх҃ови, во  оу҆тро́бꙋ твою̀ та́йнѡ вмѣсти́ла є҆сѝ бцⷣе,  ꙾꙾є҆ди́но и҆ несмѣ́сно ѿ трⷪ҇цы бж҃ество̀: позна́хомъ  ржⷭ҇тво̀ твоѐ꙾꙾꙾꙾є҆ди́нꙋ и҆ неслїѧ́ннꙋ трⷪ҇цы си́лꙋ  позна́хомъ ржⷭ҇тво́мъ твои́мъ꙾꙾ въ мі́рѣ сла́вити.  тѣ́мже и҆ бл҃года́рственнѡ вопїе́мъ тѝ: ра́дꙋйсѧ  бл҃года́тнаѧ. 
По непоро́чнахъ ѵ҆пакоѝ, гла́съ г҃: 
Оу҆дивлѧ́ѧ видѣ́нїемъ, ѡ҆роша́ѧ глаго́ланїи,  блиста́ѧйсѧ а҆́гг҃лъ мѷроно́сицамъ глаго́лаше: что̀  жива́гѡ и҆́щете во (с. 362) гро́бѣ; воста̀ и҆стощи́вый  гро́бы. тлѝ премѣни́телѧ разꙋмѣ́йте непремѣ́ннаго.  рцы́те бг҃ови: ко́ль стра́шна дѣла̀ твоѧ̑, ꙗ҆́кѡ ро́дъ  сп҃слъ є҆сѝ человѣ́ческїй! 
Степє́нна, гла́съ г҃. А҆нтїфѡ́нъ а҃-й,  повторѧ́юще пое́мъ: 
Плѣ́нъ сїѡ́нь ты̀ и҆з̾ѧ́лъ є҆сѝ ѿ  вавѷлѡ́на: и҆ менѐ ѿ страсте́й къ животꙋ̀ привлецы̀  сло́ве. 
Въ ю҆́гъ сѣ́ющїи слеза́ми бж҃е́ственными, жнꙋ́тъ  кла́сы ра́достїю присноживо́тїѧ. 
Сла́ва: Ст҃о́мꙋ дх҃ꙋ всѧ́кое бл҃года́рїе, ꙗ҆́коже  ѻ҆ц҃ꙋ̀ и҆ сн҃ꙋ соѡблиста́етъ, въ не́мже всѧ̑ живꙋ́тъ и҆  дви́жꙋтсѧ. 
И҆ ны́нѣ, то́йже. А҆нтїфѡ́нъ в҃-й: 
А҆́ще не гдⷭ҇ь сози́ждетъ до́мъ добродѣ́телей,  всꙋ́е трꙋжда́емсѧ: дꙋ́шꙋ же покрыва́ющꙋ, никто́же на́шъ  разори́тъ гра́дъ. 
Плода̀ чре́вна дх҃омъ сынотворе́ное тебѣ̀ хрⷭ҇тꙋ̀  ꙗ҆́коже и҆ ѻ҆ц҃ꙋ̀, ст҃і́и всегда̀ сꙋ́ть. 
Сла́ва: Ст҃ы́мъ дх҃омъ прозри́тсѧ всѧ́каѧ ст҃ы́нѧ,  премꙋ́дрость: ѡ҆сꙋществꙋ́етъ бо всѧ́кꙋю тва́рь: томꙋ̀  послꙋ́жимъ, бг҃ъ бо, ꙗ҆́кѡ ѻ҆ц҃ꙋ́ же и҆ сло́вꙋ. 
И҆ ны́нѣ, то́йже. 
А҆нтїфѡ́нъ г҃-й: 
Боѧ́щїисѧ гдⷭ҇а бл҃же́ни, въ пꙋтѝ ходѧ́ще  за́повѣдей: снѣдѧ́тъ бо живо́тное всепло́дїе. 
Ѻ҆́крестъ трапе́зы твоеѧ̀ возвесели́сѧ, зрѧ̀  твоѧ̑ пастыренача́льниче и҆сча̑дїѧ, носѧ́ща вѣ̑тви  бл҃годѣ́ланїѧ. 
Сла́ва: Ст҃ы́мъ дх҃омъ всѧ́кое бога́тство сла́вы,  ѿ негѡ́же бл҃года́ть, и҆ живо́тъ всѧ́кой тва́ри: со  ѻ҆ц҃е́мъ бо воспѣва́емь є҆́сть, и҆ съ сло́вомъ. 
И҆ ны́нѣ, то́йже. 
Прокі́менъ, гла́съ г҃: Рцы́те во ꙗ҆зы́цѣхъ,  ꙗ҆́кѡ гдⷭ҇ь воцр҃и́сѧ, нб҃о и҆спра́ви вселе́ннꙋю, ꙗ҆́же  не подви́житсѧ. 
Сті́хъ: Воспо́йте гдⷭ҇еви пѣ́снь но́вꙋ.  Всѧ́кое дыха́нїе: (с. 363) 
Сті́хъ: Хвали́те бг҃а во ст҃ы́хъ є҆гѡ̀:  Є҆ѵⷢ҇лїе воскрⷭ҇но, и҆ про́чее по рѧ́дꙋ. Воскрⷭ҇нїе  хрⷭ҇то́во: ѱало́мъ н҃. 
Канѡ́нъ воскрⷭ҇нъ. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Припѣ́въ: Сла́ва гдⷭ҇и ст҃о́мꙋ воскрⷭ҇нїю  твоемꙋ̀. 
И҆́же зе́млю ѡ҆сꙋди́въ, престꙋ́пльшемꙋ ꙾по́томъ  и҆знестѝ плода̀ те́рнїе꙾꙾по́та и҆знестѝ пло́дъ  тє́рнїѧ꙾, ѿ те́рнїѧ вѣне́цъ и҆з̾ рꙋкѝ  законопрестꙋ́пныѧ, се́й бг҃ъ на́шъ, пло́тски прїе́мый,  клѧ́твꙋ разрꙋши́лъ є҆́сть: ꙗ҆́кѡ просла́висѧ. 
Побѣди́тель и҆ ѡ҆долѣ́тель сме́рти, и҆́же  сме́рти оу҆боѧ́всѧ, ꙗ҆ви́сѧ: стра́стнꙋю бо пло́ть  ѡ҆дꙋшевле́ннꙋю прїе́мъ, се́й бг҃ъ на́шъ, и҆ бра́всѧ съ  мꙋчи́телемъ, всѧ̑ совоскр҃сѝ: ꙗ҆́кѡ просла́висѧ. 
Бг҃оро́диченъ: И҆́стиннꙋю бцⷣꙋ всѝ ꙗ҆зы́цы  сла́вѧтъ тѧ̀, без̾ сѣ́мене ро́ждшꙋю: соше́дъ бо во  оу҆тро́бꙋ ѡ҆свѧще́ннꙋю твою̀, се́й бг҃ъ на́шъ, є҆́же по  на́мъ ѡ҆сꙋществова́сѧ, бг҃ъ же и҆ человѣ́къ и҆з̾ тебѐ  роди́сѧ. 
Дрꙋгі́й канѡ́нъ крⷭ҇товоскре́сенъ. Гла́съ г҃. 
Пѣ́снь а҃ 
І҆рмо́съ: Пѣ́снь но́вꙋю пои́мъ лю́дїе: 
Ро́дъ человѣ́чь порабоще́нъ мꙋчи́телемъ  грѣхолю́бнымъ, кро́вїю бж҃е́ственною хрⷭ҇то́съ и҆скꙋпѝ,  и҆ ѡ҆бг҃отвори́въ ѡ҆бнови́лъ є҆́сть: ꙗ҆́кѡ просла́висѧ. 
Ꙗ҆́кѡ оу҆́бѡ сме́ртенъ, сме́рти хотѧ́й, и҆́же  животꙋ̀ сокро́вищникъ, хрⷭ҇то́съ вкꙋсѝ: а҆ ꙗ҆́кѡ  безсме́ртенъ сы́й є҆стество́мъ, мє́ртвыѧ ѡ҆животвори́лъ  є҆́сть: ꙗ҆́кѡ просла́висѧ. (с. 364) 
И҆́нъ канѡ́нъ прест҃ѣ́й бцⷣѣ, [є҆гѡ́же  краестро́чїе: Пою̀ тре́тїе пѣ́нїе тебѣ̀ бцⷣе.]  Гла́съ г҃. 
Пѣ́снь а҃  
І҆рмо́съ то́йже. 
Колѣ́но приклонѧ́етъ всѧ́ко є҆стество̀ нбⷭ҇ныхъ  дв҃о, вопло́щшемꙋсѧ и҆з̾ тебѐ, со земны́ми же  достолѣ́пнѡ преиспѡ́днѧѧ: ꙗ҆́кѡ просла́висѧ. 
Ѽ примире́нїй ꙗ҆̀же въ тебѣ̀! бл҃ги́хъ бо  незави́стнѡ пода́тель, ꙗ҆́кѡ бг҃ъ дх҃а бж҃е́ственнагѡ  пода́вый на́мъ, пло́ть ѿ тебѐ ѻ҆трокови́це прїѧ́тъ:  ꙗ҆́кѡ просла́висѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Крⷭ҇то́мъ твои́мъ постыдѣ́сѧ нечести́вый,  содѣ́ла бо ꙗ҆́мꙋ, ю҆́же и҆скопа̀, впадѐ: смире́нныхъ  же вознесе́сѧ хрⷭ҇тѐ ро́гъ, во твое́мъ воскрⷭ҇нїи. 
Бл҃гоче́стїѧ проповѣ́данїе ꙗ҆зы́кѡмъ, ꙗ҆́кѡ  вода̀ покры̀ морѧ̀ чл҃вѣколю́бче: воскр҃съ бо ѿ  гро́ба, трⷪ҇ческїй ѿкры́лъ є҆сѝ свѣ́тъ. 
Бг҃оро́диченъ: Пресла̑внаѧ глагѡ́лана бы́ша ѡ҆  тебѣ̀, гра́де ѡ҆дꙋшевле́нный при́снѡ црⷭ҇твꙋющагѡ:  тобо́ю бо влⷣчце, сꙋ́щымъ на землѝ бг҃ъ спожи́лъ  є҆́сть. 
И҆́нъ: І҆рмо́съ: Лꙋ́къ сокрꙋши́лъ є҆сѝ вра́жїй: 
Ѡ҆чище́нїе пречⷭ҇тый крⷭ҇те, і҆́дѡльскихъ  ꙗ҆ви́лсѧ є҆сѝ ты̀ нечисто́тъ: ꙗ҆́кѡ і҆и҃съ  пребж҃е́ственный, на тебѣ̀ рꙋ́цѣ распросте́рлъ є҆́сть. 
Да всѝ вѣ́рнїи живопрїе́мный гро́бе, тебѣ̀  покланѧ́емсѧ: погребе́сѧ бо въ тебѣ̀ и҆ воста̀ хрⷭ҇то́съ  вои́стиннꙋ бг҃ъ на́шъ. 
И҆́нъ. І҆рмо́съ то́йже 
Же́злъ и҆з̾ ко́рене і҆ессе́ова, прⷪ҇ро́чески  прозѧ́бши дв҃а, цвѣ́тъ тѧ̀ хрⷭ҇тѐ, возсїѧ̀ на́мъ: ст҃ъ  є҆сѝ гдⷭ҇и. (с. 365) 
Да бж҃е́ственномꙋ ꙾прича́стїю꙾прича́стны  земнорѡ́дныѧ содѣ́лаеши, ѿ дв҃ы пло́ть на́шꙋ, ты̀  ѡ҆бнища́лъ є҆сѝ, прїе́мъ: ст҃ъ є҆сѝ гдⷭ҇и. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Ꙗ҆́звы хрⷭ҇тѐ, и҆ ра́ны млⷭ҇тивнѡ под̾ѧ́лъ  є҆сѝ, доса́дꙋ по лани́тома оу҆даре́нїй терпѧ̀, и҆  долготерпѣли́внѣ ѡ҆плева̑нїѧ носѧ̀, и҆́миже содѣ́лалъ  є҆сѝ мнѣ̀ сп҃се́нїе: сла́ва си́лѣ твое́й гдⷭ҇и. 
Тѣ́ломъ сме́ртнымъ животѐ, сме́рти причасти́лсѧ  є҆сѝ, стра́сти ра́ди ни́щихъ, и҆ воздыха́нїѧ  оу҆бо́гихъ твои́хъ: и҆ растли́въ ꙾꙾тлѣ́ющаго꙾꙾  растли́вшаго препросла́вленне, всѣ́хъ совоскреси́лъ  є҆сѝ, ꙗ҆́кѡ просла́висѧ. 
Бг҃оро́диченъ: Помѧнѝ хрⷭ҇тѐ, є҆́же стѧжа́лъ  є҆сѝ ста́до стрⷭ҇тїю твое́ю: препросла́вленныѧ твоеѧ̀  мт҃ре млⷭ҇тивныѧ мольбы̑ прїе́мъ, и҆ посѣти́въ  ѡ҆ѕло́бленное, и҆зба́ви си́лою твое́ю гдⷭ҇и. 
И҆́нъ. І҆рмо́съ: Стра́нна и҆ неизрече́нна: 
Созда́вый по ѡ҆́бразꙋ твоемꙋ̀ чл҃вѣколю́бче  человѣ́ка, и҆ оу҆мерщвле́на грѣхо́мъ престꙋпле́нїѧ  ра́ди, распе́нсѧ на ло́бнѣмъ, сп҃слъ є҆сѝ. 
Мє́ртвыѧ оу҆́бѡ, и҆̀хже пожрѐ сме́рть,  ѿдадѐ: разори́сѧ же и҆ а҆́дово тлетво́рное ца́рство,  воскрⷭ҇шꙋ тѝ и҆з̾ гро́ба гдⷭ҇и. 
Бг҃оро́диченъ: Мр҃і́е чⷭ҇таѧ, злата́ѧ кади́льнице,  неслїѧ́ннѡ ꙗ҆́кѡ є҆ди́нъ ѿ трⷪ҇цы въ тѧ̀ соше́дъ,  вопло́щьсѧ бг҃ъ сло́во, мі́ръ ѡ҆благоꙋха́лъ є҆́сть. 
И҆́нъ. І҆рмо́съ то́йже 
И҆́же поста́вивый го́ры влⷣко, мѣ́риломъ  бж҃е́ственнагѡ ра́зꙋма, ѿсѣче́нъ є҆сѝ ѿ дв҃ы  ка́мень, кромѣ̀ рꙋ́къ: си́лѣ твое́й сла́ва  чл҃вѣколю́бче. (с. 366) 
Недꙋ́гꙋющее и҆сцѣли́лъ є҆сѝ на́ше є҆стество̀  влⷣко, скорѣ́йшꙋю ꙾и҆з̾ дв҃ы сїю̀꙾꙾въ дв҃ѣ томꙋ̀꙾  соедини́въ цѣльбꙋ̀, твоѐ пречⷭ҇тое сло́ве бж҃ество̀. 
Ча́сть моѧ̀ є҆сѝ гдⷭ҇и, и҆ наслѣ́дїе жела́нное,  соедини́вый мѧ̀ и҆з̾ дв҃ы, сло́ве, ѵ҆поста́си твое́й,  пло́тїю бы́въ ѵ҆поста́сь. 
Пѣ́снь є҃ 
І҆рмо́съ: Къ тебѣ̀ оу҆́тренюю всѣ́хъ творцꙋ̀,  преимꙋ́щемꙋ всѧ́къ оу҆́мъ ми́рови, занѐ свѣ́тъ  повелѣ̑нїѧ твоѧ̑: въ ни́хже наста́ви мѧ̀. 
Сꙋдїѝ непра́ведномꙋ, є҆вре́йскою за́вистїю  пре́данъ бы́въ всеви́дче, и҆ все́й пра́веднѣ сꙋдѧ́й  землѝ, а҆да́ма дре́внѧгѡ и҆зба́вилъ є҆сѝ ѡ҆сꙋжде́нїѧ. 
Тво́й ми́ръ цр҃квамъ твои̑мъ хрⷭ҇тѐ,  непобѣди́мою си́лою крⷭ҇та̀ твоегѡ̀, и҆з̾ ме́ртвыхъ  воскр҃сы́й пода́ждь, и҆ сп҃сѝ дꙋ́шы на́шѧ. 
Бг҃оро́диченъ: Ски́нїа ст҃а́ѧ, и҆ простра́ннѣйши  нб҃съ, ꙗ҆́кѡ и҆́же во все́й тва́ри невмѣсти́маго сло́ва  бж҃їѧ прїе́мши, є҆ди́на ꙗ҆ви́ласѧ є҆сѝ приснодв҃о. 
И҆́нъ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый, и҆  къ тебѣ̀ оу҆́тренююще, воспѣва́емъ тѧ̀ чл҃вѣколю́бче. 
Копїе́мъ въ ребро̀ твоѐ, ѽ хрⷭ҇тѐ мо́й,  прободе́нъ бы́въ, ѿ ребра̀ человѣ́ча созда́ннꙋю,  гꙋби́тельства всѣ̑мъ человѣ́кѡмъ бы́вшꙋю хода́таицꙋ,  клѧ́твы свободи́лъ є҆сѝ. 
Ра́венъ ѻ҆ц҃ꙋ̀ по сꙋществꙋ̀ сы́й, сщ҃е́нный  хра́мъ пречⷭ҇тагѡ твоегѡ̀ и҆ всечⷭ҇тна́гѡ тѣлесѐ, и҆з̾  ме́ртвыхъ воскр҃си́лъ є҆сѝ хрⷭ҇тѐ сп҃се на́шъ. 
И҆́нъ. І҆рмо́съ то́йже 
Сло́во бж҃їе сн҃ъ тво́й дв҃о, содѣ́тель а҆да́ма  первозда́ннагѡ, не созда́нїе, а҆́ще и҆ пло́ть  ѡ҆дꙋшевле́нꙋ себѣ̀ и҆з̾ тебѐ созда́лъ є҆́сть. 
Ра́венъ ѻ҆ц҃ꙋ̀ сн҃ъ тво́й дв҃о, сло́во бж҃їе,  ѵ҆поста́сь соверше́нна во двою̀ є҆стєствꙋ̀, і҆и҃съ  гдⷭ҇ь, бг҃ъ соверше́нъ и҆ чл҃вѣ́къ. (с. 367) 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Бе́здна млⷭ҇ти и҆ щедро́тъ ѡ҆бы́де мѧ̀,  бл҃гоꙋтро́бнымъ сни́тїемъ твои́мъ: вопло́щьсѧ бо влⷣко,  и҆ бы́въ въ ра́бїи зра́цѣ ѡ҆божи́лъ є҆сѝ, съ собо́ю  сопросла́вивъ. 
Оу҆мерщвле́нїе под̾ѧ́тъ оу҆мертви́тель,  оу҆мерщвле́наго ѡ҆живле́нно ви́дѧ: твоегѡ̀ воскрⷭ҇нїѧ  сі́и сꙋ́ть хрⷭ҇тѐ ѡ҆́бразы, и҆ стрⷭ҇ти твоеѧ̀ пречⷭ҇тыѧ  побѣди́тєльнаѧ. 
Бг҃оро́диченъ: Пречⷭ҇таѧ, ꙗ҆́же є҆ди́на  созда́телю и҆ человѣ́кѡмъ, па́че оу҆ма̀  и҆схода́таившаѧ, сн҃а твоего̀ млⷭ҇тива прегрѣ́шшымъ  рабѡ́мъ твои̑мъ, и҆ побо́рника бы́ти, помоли́сѧ. 
И҆́нъ 
І҆рмо́съ: Селе́нїѧ і҆ѡ́на, є҆́же въ  преиспо́днѣмъ а҆́дѣ, є҆сте́ственный ѡ҆́бразъ бы́въ,  вопїѧ́ше: возведѝ ѿ тлѝ живо́тъ мо́й, чл҃вѣколю́бче. 
Ра́нами ты̀ и҆скꙋси́всѧ, ѿ а҆́да оу҆ра́неныхъ,  стрⷭ҇тїю крⷭ҇та̀ совоскр҃си́лъ є҆сѝ. тѣ́мже тѝ зовꙋ̀:  возведѝ ѿ тлѝ живо́тъ мо́й, чл҃вѣколю́бче. 
Ѿверза́ютсѧ тѝ хрⷭ҇тѐ стра́хомъ врата̀  а҆́дѡва, сосꙋ́ды же вра̑жїѧ восхища́ютсѧ: тѣ́мже тѧ̀  жєны̀ срѣто́ша, вмѣ́стѡ печа́ли ра́дость прїи́мшѧ. 
И҆́нъ. І҆рмо́съ то́йже 
Воѡбража́етсѧ є҆́же по на́мъ, ѿ нетлѣ́нныѧ  дв҃ы, и҆́же ꙾ѡ҆́бразомъ неразлꙋ́чный꙾꙾ѡ҆́бразꙋ  неприча́стный꙾ ѡ҆́бразомъ бы́въ и҆ ве́щїю, не прело́жсѧ  бж҃ество́мъ человѣ́къ. 
Бе́здны грѣхѡ́въ, и҆ бꙋ́ри страсте́й пречⷭ҇таѧ  и҆зба́ви мѧ̀: є҆си́ бо приста́нище, и҆ бе́здна чꙋде́съ,  вѣ́рою притека́ющымъ къ тебѣ̀. 
Конда́къ, гла́съ г҃. Подо́бенъ: Дв҃а дне́сь: 
Воскрⷭ҇лъ є҆сѝ дне́сь и҆з̾ гро́ба ще́дре, и҆  на́съ возве́лъ є҆сѝ ѿ вра́тъ сме́ртныхъ: дне́сь  а҆да́мъ ликꙋ́етъ, и҆ ра́дꙋетсѧ (с. 368) є҆́ѵа, вкꙋ́пѣ  же и҆ прⷪ҇ро́цы съ патрїа́рхи воспѣва́ютъ непреста́ннѡ  бж҃е́ственнꙋю держа́вꙋ вла́сти твоеѧ̀. 
І҆́косъ: Нб҃о и҆ землѧ̀ дне́сь да ликовствꙋ́ютъ,  и҆ хрⷭ҇та̀ бг҃а є҆диномꙋ́дреннѡ да воспѣва́ютъ, ꙗ҆́кѡ  оу҆́зники ѿ гробѡ́въ воскр҃сѝ. сра́дꙋетсѧ всѧ̀  тва́рь, приносѧ́щи достѡ́йныѧ пѣ̑сни созда́телю всѣ́хъ,  и҆ и҆зба́вителю на́шемꙋ: ꙗ҆́кѡ человѣ́ки и҆з̾ а҆́да  дне́сь ꙗ҆́кѡ жизнода́тель совозве́дъ, на нб҃са̀  совозвыша́етъ, и҆ низлага́етъ вра̑жїѧ возношє́нїѧ, и҆  врата̀ а҆́дѡва сокрꙋша́етъ бж҃е́ственною держа́вою  вла́сти своеѧ̀. 
Пѣ́снь з҃ 
І҆рмо́съ: Ꙗ҆́коже дре́вле бл҃гочести̑выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ,  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
Раздра́сѧ цр҃ко́внаѧ свѣ́тлаѧ  ꙾катапета́сма꙾꙾завѣ́са꙾, въ распѧ́тїи содѣ́телѧ,  сокрове́ннꙋю въ писа́нїи ꙗ҆влѧ́ющи вѣ̑рнымъ и҆́стинꙋ,  бл҃гослове́нъ є҆сѝ, зовꙋ́щымъ, бж҃е ѻ҆тє́цъ на́шихъ. 
Прободє́ннымъ твои̑мъ ре́брѡмъ, ка́плѧми  бг҃ото́чныѧ животворѧ́щїѧ кро́ве хрⷭ҇тѐ, смотри́тельнѡ  ка́плющїѧ на зе́млю, сꙋ́щихъ ѿ землѝ возсозда́лъ  є҆сѝ, бл҃гослове́нъ є҆сѝ, зовꙋ́щихъ, бж҃е ѻ҆тє́цъ  на́шихъ. 
Трⷪ҇ченъ: Дх҃а бл҃га́го со ѻ҆ц҃е́мъ просла́вимъ,  и҆ съ сн҃омъ є҆диноро́днымъ, є҆ди́но въ трїе́хъ  вѣ́рнїи чтꙋ́ще нача́ло, и҆ є҆ди́но бж҃ество̀:  бл҃гослове́нъ є҆сѝ, зовꙋ́ще, бж҃е ѻ҆тє́цъ на́шихъ. 
И҆́нъ 
І҆рмо́съ: Го́рдый мꙋчи́тель, но дѣте́й бы́сть  и҆гра́лище: ꙗ҆́коже бо пе́рсть попра́вше седмери́чный  пла́мень, поѧ́хꙋ: бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ. 
Не про́ста со́лнце на крⷭ҇тѣ̀ ви́сѧща чл҃вѣ́ка,  но бг҃а воплоще́нна зрѧ̀ помрача́етсѧ. є҆мꙋ́же и҆  пое́мъ: бл҃гослове́нъ є҆сѝ гдⷭ҇и, бж҃е ѻ҆тє́цъ  на́шихъ. (с. 369) 
Крѣ́пкаго бж҃ество́мъ прїе́мъ а҆́дъ страшли́вый,  нетлѣ́нїѧ пода́телѧ, дꙋ́шы пра́ведныхъ вопїю́щыѧ  и҆зблева̀: бл҃гослове́нъ є҆сѝ гдⷭ҇и, бж҃е ѻ҆тє́цъ  на́шихъ. 
Бг҃оро́диченъ: Сокро́вище многоцѣ́нное  бл҃гослове́нїѧ ꙗ҆ви́ласѧ є҆сѝ пречⷭ҇таѧ, чи́стымъ  се́рдцемъ тебѐ и҆сповѣ́дающымъ бг҃ороди́тельницꙋ: нб҃о  и҆з̾ тебѐ воплоти́сѧ бг҃ъ ѻ҆тє́цъ на́шихъ. 
И҆́нъ. І҆рмо́съ то́йже 
И҆́же сла́вы гдⷭ҇ь, и҆ держа́й гѡ́рнїѧ си̑лы,  и҆́же со ѻ҆ц҃е́мъ сѣдѧ́й, дѣ́вственныма рꙋка́ма  носи́мь: бл҃гослове́нъ є҆сѝ гдⷭ҇и, бж҃е ѻ҆тє́цъ  на́шихъ. 
Ꙗ҆́ра сме́рть, но сїю̀ тебѣ̀ ꙾бесѣ́довавшꙋю꙾  ꙾соедини́вшꙋсѧ꙾ погꙋби́лъ є҆сѝ, ѿ дв҃ы  бг҃оѷпоста́снаѧ пло́ть бы́въ: бл҃гослове́нъ є҆сѝ  гдⷭ҇и, бж҃е ѻ҆тє́цъ на́шихъ. 
Бцⷣꙋ вси́ тѧ бг҃а ро́ждшꙋю оу҆вѣ́дѣхомъ,  є҆ди́наго бо ѿ трⷪ҇цы воплоти́вшагосѧ и҆з̾ тебѐ  родила̀ є҆сѝ: бл҃гослове́нъ пречⷭ҇таѧ, пло́дъ твоегѡ̀  чре́ва. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ше ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Раздра́сѧ цр҃ко́внаѧ свѣ́тлость, є҆гда̀ крⷭ҇тъ  тво́й водрꙋзи́сѧ на ло́бнѣмъ, и҆ тва́рь преклонѧ́шесѧ  стра́хомъ, воспѣва́ющи: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те є҆го̀ во вѣ́ки. 
Воскрⷭ҇лъ є҆сѝ хрⷭ҇тѐ и҆з̾ гро́ба, и҆ па́дшаго  прельще́нїемъ, дре́вомъ и҆спра́вилъ є҆сѝ бж҃е́ственною  си́лою, зовꙋ́ща и҆ глаго́люща: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те є҆го̀ во вѣ́ки. 
Бг҃оро́диченъ: Хра́мъ бж҃їй ꙗ҆ви́ласѧ є҆сѝ  вмѣсти́лище ѡ҆дꙋшевле́нное, и҆ ковче́гъ: творца́ бо  человѣ́кѡмъ, (с. 370) бг҃ороди́тельнице пречⷭ҇таѧ,  примири́ла є҆сѝ, и҆ досто́йнѡ всѧ̑ дѣла̀ пое́мъ тѧ̀,  и҆ превозно́симъ во всѧ̑ вѣ́ки. 
И҆́нъ 
І҆рмо́съ: Веще́ственнагѡ ѻ҆гнѧ̀ пла́мень  невеще́ственнымъ оу҆вѧди́ша, бг҃озри́мїи ѻ҆́троцы, и҆  поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Сло́во нестра́стное, безстра́стно оу҆́бѡ  бж҃ество́мъ, стра́ждетъ же пло́тїю бг҃ъ, є҆мꙋ́же и҆  пое́мъ: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Оу҆снꙋ́вый оу҆́бѡ ꙗ҆́кѡ сме́ртенъ, воскрⷭ҇нъ  є҆сѝ ꙗ҆́кѡ безсме́ртенъ сп҃се, и҆ сп҃са́еши ѿ  сме́рти пою́щихъ: бл҃гослови́те всѧ̑ дѣла̀ гдⷭ҇нѧ гдⷭ҇а,  по́йте и҆ превозноси́те є҆го̀ во вѣ́ки. 
Трⷪ҇ченъ: Слꙋ́жимъ бл҃гоче́стнѡ трїѷпоста́сномꙋ  бж҃ествꙋ̀, соединѧ́емꙋ неизрече́ннѡ, и҆ пое́мъ:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
И҆́нъ. І҆рмо́съ то́йже 
Чи́ны оу҆́мныѧ ꙗ҆́кѡ мт҃и превозшла̀ є҆сѝ, и҆  бли́зъ бг҃а бы́вши: бл҃гослови́мъ бл҃гослове́ннаѧ дв҃о,  ржⷭ҇тво̀ твоѐ, и҆ превозно́симъ во всѧ̑ вѣ́ки. 
Добро́тꙋ є҆сте́ственнꙋю, краснѣ́йшꙋ показа́ла  є҆сѝ, ѡ҆блистава́ющꙋю пло́ть бж҃ества̀. бл҃гослови́мъ  бл҃гослове́ннаѧ дв҃о, ржⷭ҇тво̀ твоѐ, и҆ превозно́симъ во  всѧ̑ вѣ́ки. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а:  съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Но́вое чꙋ́до и҆ бг҃олѣ́пное,  дв҃и́ческꙋю бо две́рь затворе́нꙋю ꙗ҆́вѣ прохо́дитъ  гдⷭ҇ь, на́гъ во вхо́дѣ, и҆ плотоно́сецъ ꙗ҆ви́сѧ во  и҆схо́дѣ бг҃ъ, и҆ пребыва́етъ две́рь затворе́на: сїю̀  неизрече́ннѡ, ꙗ҆́кѡ бг҃омт҃рь велича́емъ. 
Стра́шно є҆́сть зрѣ́ти тебѐ творца̀ на дре́вѣ  воздви́жена сло́ве бж҃їй, пло́тски же стра́ждꙋща бг҃а за  рабы̑, и҆ во гро́бѣ бездыха́нна лежа́ща, мє́ртвыѧ же  и҆з̾ а҆́да разрѣши́вша: тѣ́мже тѧ̀ хрⷭ҇тѐ, ꙗ҆́кѡ  всеси́льна велича́емъ. (с. 371) 
И҆з̾ тлѝ сме́ртныѧ сп҃слъ є҆сѝ хрⷭ҇тѐ  пра́ѻтцы, положе́нъ бы́въ во гро́бѣ ме́ртвъ, и҆ живо́тъ  процвѣ́лъ є҆сѝ, мє́ртвыѧ воскр҃си́въ, рꙋководи́въ  є҆стество̀ человѣ́ческое ко свѣ́тꙋ, и҆ въ  бж҃е́ственное ѡ҆бле́къ нетлѣ́нїе. тѣ́мже и҆сто́чника  тѧ̀ свѣ́та при́снѡ жива́гѡ велича́емъ. 
Бг҃оро́диченъ: Хра́мъ и҆ прⷭ҇то́лъ ꙗ҆ви́ласѧ  є҆сѝ бж҃їй, во́ньже всели́сѧ и҆́же въ вы́шнихъ сы́й,  рожде́йсѧ неискꙋсомꙋ́жнѡ всечⷭ҇таѧ, пло́ти твоеѧ̀ не  ѿве́рзъ всѧ́чески врата̀. тѣ́мже непреста́нными чⷭ҇таѧ  мл҃твами твои́ми, ꙗ҆зы́ки ва̑рварскїѧ ско́рѡ до конца̀  покорѝ. 
И҆́нъ 
І҆рмо́съ: Сла́дкою пречⷭ҇тагѡ твоегѡ̀ ржⷭ҇тва̀  стрѣло́ю оу҆ѧ́звлени чⷭ҇таѧ, твое́й достожела́ннѣй  добро́тѣ дивѧ́щесѧ, пѣ́сньми а҆́гг҃льскими досто́йнѡ  тѧ̀, ꙗ҆́кѡ мт҃рь бж҃їю велича́емъ. 
Че́сть человѣ́кѡмъ ѿ безче́стныѧ сме́рти  всѣ̑мъ и҆сточи́лъ є҆сѝ: є҆ѧ́же распѧ́тїемъ твои́мъ  сп҃се вкꙋси́въ, сꙋщество́мъ сме́ртнымъ нетлѣ́нїе мнѣ̀  дарова́лъ є҆сѝ хрⷭ҇тѐ, ꙗ҆́кѡ чл҃вѣколю́бецъ. 
Сп҃слъ мѧ̀ є҆сѝ воскр҃съ и҆з̾ гро́ба хрⷭ҇тѐ,  ꙾воскрⷭ҇лъ же꙾꙾и҆ возне́слъ꙾ є҆сѝ, и҆ ѻ҆ц҃ꙋ̀  приве́лъ є҆сѝ твоемꙋ̀ роди́телю: ѡ҆деснꙋ́ю же є҆гѡ̀  спосади́лъ є҆сѝ за бл҃гоꙋтро́бїе млⷭ҇ти твоеѧ̀ гдⷭ҇и. 
И҆́нъ. І҆рмо́съ то́йже 
Сы́тость твои́хъ похва́лъ дв҃о, бл҃гочєсти́вымъ  вѣ̑рнымъ ѿню́дъ не быва́етъ: жела́нїемъ бо жела́нїе  при́снѡ бж҃е́ственное, и҆ дꙋхо́вное прїе́млюще, ꙗ҆́кѡ  мт҃рь бж҃їю велича́емъ. 
Положи́лъ є҆сѝ на́мъ непосты́днꙋю мл҃твенницꙋ,  тебѐ ро́ждшꙋю хрⷭ҇тѐ. тоѧ̀ мольба́ми млⷭ҇тива подае́ши  на́мъ дх҃а, пода́телѧ бл҃гости, ѿ ѻ҆ц҃а̀ тобо́ю  происходѧ́ща. 
По катава́сїи є҆ктенїа̀. Та́же, Ст҃ъ гдⷭ҇ь бг҃ъ  на́шъ. И҆ свѣти́ленъ. 
На хвали́техъ стїхи̑ры воскрⷭ҇ны, гла́съ г҃. 
Сті́хъ: Сотвори́ти въ ни́хъ сꙋ́дъ напи́санъ:  сла́ва сїѧ̀ бꙋ́детъ всѣ̑мъ прпⷣбнымъ є҆гѡ̀. (с. 372) 
Прїиди́те всѝ ꙗ҆зы́цы, оу҆разꙋмѣ́йте стра́шныѧ  та́йны си́лꙋ: хрⷭ҇то́съ бо сп҃съ на́шъ, є҆́же въ  нача́лѣ сло́во, распѧ́тсѧ на́съ ра́ди, и҆ во́лею  погребе́сѧ, и҆ воскр҃се и҆з̾ ме́ртвыхъ, є҆́же сп҃стѝ  всѧ́чєскаѧ: томꙋ̀ поклони́мсѧ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Повѣ́даша всѧ̑ чꙋдеса̀ стра́жїе твоѝ гдⷭ҇и: но  собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти  мнѧ́ше воскрⷭ҇нїе твоѐ, є҆́же мі́ръ сла́витъ: поми́лꙋй  на́съ. 
Сті́хъ: Хвали́те є҆го̀ на си́лахъ є҆гѡ̀,  хвали́те є҆го̀ по мно́жествꙋ вели́чествїѧ є҆гѡ̀. 
Ра́дости всѧ̑ и҆спо́лнишасѧ воскрⷭ҇нїѧ и҆скꙋ́съ  прїи̑мша: марі́а бо магдали́на ко гро́бꙋ прїи́де,  ѡ҆брѣ́те а҆́гг҃ла на ка́мени сѣдѧ́ща, ри́зами  блиста́ющасѧ и҆ глаго́люща: что̀ и҆́щете жива́гѡ съ  ме́ртвыми: нѣ́сть здѣ̀, но воста̀, ꙗ҆́коже речѐ,  предварѧ́ѧ вы̀ въ галїле́и. 
Сті́хъ: Хвали́те є҆го̀ во гла́сѣ трꙋ́бнѣмъ:  хвали́те є҆го̀ въ ѱалти́ри и҆ гꙋ́слехъ. 
Во свѣ́тѣ твое́мъ влⷣко, оу҆́зримъ свѣ́тъ  чл҃вѣколю́бче: воскрⷭ҇нъ бо є҆сѝ и҆з̾ ме́ртвыхъ,  сп҃се́нїе ро́дꙋ человѣ́ческомꙋ да́рꙋѧ: да тѧ̀ всѧ̀  тва́рь славосло́витъ є҆ди́наго безгрѣ́шнаго, поми́лꙋй  на́съ. 
И҆́ны стїхи̑ры а҆нато́лїевы, гла́съ то́йже. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ въ стрꙋ́нахъ и҆ ѻ҆рга́нѣ. 
Пѣ́снь оу҆́треннюю мѷронѡ́сицы жєны̀ со  слеза́ми приноша́хꙋ тебѣ̀ гдⷭ҇и, бл҃гоꙋха́нїѧ бо  а҆рѡма́ты и҆мꙋ́щѧ, гро́ба твоегѡ̀ достиго́ша, пречⷭ҇тое  тѣ́ло твоѐ пома́зати тща́щѧсѧ. а҆́гг҃лъ сѣдѧ́й на  ка́мени тѣ̑мъ бл҃говѣстѝ: что̀ и҆́щете жива́гѡ съ  ме́ртвыми; сме́рть бо попра́въ воскр҃се ꙗ҆́кѡ бг҃ъ,  подаѧ̀ всѣ̑мъ ве́лїю млⷭ҇ть. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. (с.  373) 
Блиста́ѧсѧ а҆́гг҃лъ на гро́бѣ твое́мъ  животво́рнѣмъ, мѷроно́сицамъ глаго́лаше: и҆стощи́въ  гро́бы и҆зба́витель плѣнѝ а҆́да, и҆ воскр҃се  тридне́венъ, ꙗ҆́кѡ є҆ди́нъ бг҃ъ и҆ всеси́ленъ. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Во гро́бѣ тѧ̀ и҆ска́ше, прише́дши во є҆ди́нꙋ ѿ  сꙋббѡ́тъ марі́а магдали́на, не ѡ҆брѣ́тши же рыда́ше съ  пла́чемъ вопїю́щи: оу҆вы̀ мнѣ̀ сп҃се мо́й! оу҆кра́денъ  бы́лъ є҆сѝ всѣ́хъ цр҃ю̀. сꙋпрꙋ̑гъ же живоно́сныхъ  а҆́гг҃лъ внꙋ́трь гро́ба вопїѧ́ше: что̀ пла́чеши ѽ же́но;  пла́чꙋ, глаго́летъ, ꙗ҆́кѡ взѧ́ша гдⷭ҇а моего̀ ѿ  гро́ба, и҆ не вѣ́мъ гдѣ̀ положи́ша є҆го̀. сїѧ́ же  ѡ҆бра́щшисѧ вспѧ́ть, ꙗ҆́кѡ ви́дѣ тѧ̀, а҆́бїе возопѝ:  гдⷭ҇ь мо́й и҆ бг҃ъ мо́й, сла́ва тебѣ̀. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
Є҆вре́и затвори́ша во гро́бѣ живо́тъ,  разбо́йникъ же ѿве́рзе ѧ҆зы́комъ наслажде́нїе, зовы́й  и҆ глаго́лѧ: и҆́же со мно́ю менѐ ра́ди распны́йсѧ:  соѡбѣ́си ми сѧ на дре́вѣ, и҆ ꙗ҆ви́сѧ мнѣ̀ на  прⷭ҇то́лѣ со ѻ҆ц҃е́мъ сѣдѧ̀: то́й бо є҆́сть хрⷭ҇то́съ  бг҃ъ на́шъ, и҆мѣ́ѧй ве́лїю млⷭ҇ть. 
Сла́ва, стїхи́ра є҆ѵⷢ҇льскаѧ. И҆ ны́нѣ,  бг҃оро́диченъ: Пребл҃гослове́нна є҆сѝ бцⷣе дв҃о:  Славосло́вїе вели́кое. 
По славосло́вїи тропа́рь: 
Дне́сь сп҃се́нїе мі́рꙋ бы́сть, пое́мъ воскрⷭ҇шемꙋ  и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо  сме́ртїю сме́рть, побѣ́дꙋ дадѐ на́мъ и҆ ве́лїю млⷭ҇ть. 
И҆ є҆ктєнїѝ, и҆ ѿпꙋ́стъ. 
На лїтꙋргі́и бл҃жє́нна, гла́съ г҃: 
Ѿве́ргша хрⷭ҇тѐ за́повѣдь твою̀, пра́ѻтца  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре и҆сповѣ́давша тѧ̀ на крⷭ҇тѣ̀, во́нь всели́лъ  є҆сѝ, зовꙋ́ща: помѧни́ мѧ сп҃се, во црⷭ҇твїи твое́мъ.  (с. 374) 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и  бг҃а оу҆́зрѧтъ. 
Согрѣ́шшихъ на́съ сме́ртною ѡ҆сꙋди́лъ є҆сѝ  клѧ́твою, живода́вче и҆ гдⷭ҇и, тѣ́ломъ же твои́мъ  безгрѣ́шне влⷣко пострада́въ, смє́ртныѧ ѡ҆живи́лъ  є҆сѝ зовꙋ́щыѧ: помѧнѝ и҆ на́съ во црⷭ҇твїи твое́мъ. 
Сті́хъ: Бл҃же́ни миротво́рцы, ꙗ҆́кѡ ті́и сн҃ове  бж҃їи нарекꙋ́тсѧ. 
Воскр҃съ и҆з̾ ме́ртвыхъ, совоскр҃си́лъ є҆сѝ  на́съ ѿ страсте́й воскр҃се́нїемъ твои́мъ гдⷭ҇и:  сме́ртнꙋю же всю̀ си́лꙋ погꙋби́лъ є҆сѝ сп҃се. сегѡ̀  ра́ди вѣ́рою тѝ зове́мъ: помѧнѝ и҆ на́съ во црⷭ҇твїи  твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Тридне́внымъ твои́мъ погребе́нїемъ, и҆̀же во  а҆́дѣ оу҆мерщвлє́нныѧ ꙗ҆́кѡ бг҃ъ ѡ҆животвори́вый,  совоздви́глъ є҆сѝ, и҆ нетлѣ́нїе всѣ̑мъ ꙗ҆́кѡ бл҃гъ  и҆сточи́лъ є҆сѝ на́мъ, вѣ́рою зовꙋ́щымъ всегда̀:  помѧнѝ и҆ на́съ во црⷭ҇твїи твое́мъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Мѷроно́сицамъ жена́мъ пе́рвѣе ꙗ҆ви́лсѧ є҆сѝ,  воскр҃съ и҆з̾ ме́ртвыхъ, сп҃се возопи́въ: є҆́же  ра́дꙋйтесѧ, и҆ тѣ́ми дрꙋгѡ́мъ твои̑мъ возвѣща́еши  воста́нїе твоѐ хрⷭ҇тѐ, сегѡ̀ ра́ди вѣ́рою тѝ зове́мъ:  помѧнѝ и҆ на́съ во црⷭ҇твїи твое́мъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
На горѣ̀ мѡѷсе́й рꙋ́цѣ распросте́ръ,  проѡбразова́нїе крⷭ҇тъ, а҆мали́ка побѣди́вый: мы́ же  вѣ́рою того̀ на бѣ́сы ѻ҆рꙋ́жїе крѣ́пкое прїе́мше,  всѝ зове́мъ: помѧнѝ и҆ на́съ во црⷭ҇твїи твое́мъ. 
Сла́ва: Ѻ҆ц҃а̀ и҆ сн҃а, и҆ дх҃а ст҃а́го воспои́мъ  вѣ́рнїи, є҆ди́наго бг҃а, є҆ди́наго гдⷭ҇а, ꙾ꙗ҆́кѡ ѿ  є҆ди́нагѡ бо со́лнца трисїѧ́ннагѡ є҆́сть  трⷪ҇ца꙾꙾ꙗ҆́кѡ ѿ є҆ди́нагѡ со́лнца: трисїѧ́тельна бо  є҆́сть трⷪ҇ца꙾ и҆ просвѣща́етъ всѧ̑ зовꙋ́щыѧ: помѧнѝ  и҆ на́съ во црⷭ҇твїи твое́мъ. (с. 376) 
И҆ ны́нѣ, бг҃оро́диченъ: Ра́дꙋйсѧ две́ре бж҃їѧ,  є҆́юже про́йде вопло́щьсѧ созда́тель, запеча́танꙋ  сохрани́въ тѧ̀. ра́дꙋйсѧ ѻ҆́блаче ле́гкїй, бж҃е́ственный  до́ждь носѧ́й хрⷭ҇та̀, ра́дꙋйсѧ лѣ́ствице и҆ прⷭ҇то́ле  нбⷭ҇ный. ра́дꙋйсѧ горо̀ бж҃їѧ честна́ѧ, тꙋ́чнаѧ,  несѣко́маѧ. 
Прокі́менъ, гла́съ г҃: По́йте бг҃ꙋ на́шемꙋ,  по́йте, по́йте цр҃е́ви на́шемꙋ, по́йте. Сті́хъ: Всѝ  ꙗ҆зы́цы восплещи́те рꙋка́ми, воскли́кните бг҃ꙋ гла́сомъ  ра́дованїѧ. А҆ллилꙋ́їа: На тѧ̀ гдⷭ҇и оу҆пова́хъ, да  не постыжꙋ́сѧ во вѣ́къ. Сті́хъ: Бꙋ́ди мѝ въ бг҃а  защи́тителѧ, и҆ въ до́мъ прибѣ́жища, є҆́же сп҃сти́ мѧ. 


(с. 375) 
Въ недѣ́лю ве́чера, 
на Гдⷭ҇и воззва́хъ, стїхи̑ры оу҆мили́тельны.  Гла́съ г҃ 
Подо́бенъ: Ве́лїѧ мꙋ́чєникъ твои́хъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Вельмѝ согрѣша́юща мѧ̀, и҆ тебѐ ѡ҆горчева́юща  бл҃га́го влⷣкꙋ, и҆ млⷭ҇тива є҆стество́мъ,  ѡ҆браща́ющасѧ, ꙗ҆́кѡ блꙋ́днаго прїими́ мѧ, и҆ є҆ди́наго  ѿ нає́мникъ твои́хъ сотвори́ мѧ, нбⷭ҇ный ѻ҆́ч҃е. 
Сті́хъ: И҆́мене ра́ди твоегѡ̀, потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Лѣ́ностїю житїѧ̀ мѣ́рꙋ преидо́хъ, и҆ къ концꙋ̀  оу҆жѐ ѻ҆каѧ́нный прибли́жихсѧ, не помышлѧ́ю ждꙋ́щагѡ  мѧ̀ сꙋда̀, и҆ ѿ бг҃а ѿпаде́нїѧ: но ѡ҆брати́въ мѧ̀  сп҃се си́хъ всѣ́хъ и҆схитѝ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а.  (с. 376) 
Гее́нны, и҆ зꙋбна́гѡ скре́жета и҆зба́ви гдⷭ҇и,  смире́ннꙋю мою̀ дꙋ́шꙋ, и҆ всѧ́кагѡ и҆но́гѡ томле́нїѧ  вѣ́чнагѡ пребл҃гі́й: ꙗ҆́кѡ да вѣ́рою тѧ̀ пою̀  млⷭ҇тиваго бг҃а и҆ чл҃вѣколю́бца є҆стество́мъ. 
Та́же въ мине́и стїхи̑ры ст҃о́мꙋ. Сла́ва, ст҃о́мꙋ:  И҆ ны́нѣ. бг҃оро́диченъ. А҆́ще ли нѣ́сть мине́и: и҆́ны  стїхи̑ры ст҃ы̑мъ безплѡ́тнымъ а҆́гг҃лѡмъ, гла́съ  то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ли́ки безпло́тныхъ гдⷭ҇и, соста́вилъ є҆сѝ,  бога́тство ꙗ҆влѧ́ѧ всѣ̑мъ твоеѧ̀ бл҃гости: и҆ приве́лъ  є҆сѝ ѿ небытїѧ̀ во є҆́же бы́ти, па́че оу҆ма̀ сла́вꙋ  твою̀ ны́нѣ сла́вѧщихъ гла́сы немо́лчными. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Ве́лїѧ а҆́гг҃лъ твои́хъ хрⷭ҇тѐ си́ла:  безтѣле́сни бо сꙋ́ще мі́ръ проти́чꙋтъ, сохранѧ́юще  цр҃кви си́лою, ꙗ҆́же ѿ тебѐ влⷣко, и҆ тебѣ̀  мо́лѧтсѧ ѡ҆ вселе́ннѣй. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Добро́тꙋ трисо́лнечнꙋю твою̀ є҆ди́нственнꙋю,  зрѧ́ще си̑лы тебѣ̀ слꙋжа́щыѧ, ꙗ҆влѧ́ютъ вторы́ѧ  свѣ́тлѡсти сꙋ́щымъ въ мі́рѣ: и҆ ѻ҆́бщнѡ сїѧ́юще,  подаю́тъ на́мъ бж҃е́ствєнныѧ свѣ́тлѡсти. 
Сла́ва, и҆ ны́нѣ, бг҃оро́диченъ: Всѣ́ми  владѧ́щаѧ тва́рьми пречⷭ҇таѧ, лю́тѣ ѡ҆блада́ема  страстьмѝ оу҆ма̀ моегѡ̀, свободѝ те́плымъ твои́мъ  предста́тельствомъ и҆ мт҃рнею мл҃твою и҆ порабо́ти мѧ̀  сн҃ꙋ и҆ бг҃ꙋ твоемꙋ̀. 
Та́же, Свѣ́те ти́хїй: Прокі́менъ днѐ: И҆  Сподо́би гдⷭ҇и въ ве́черъ се́й: 
На стїхо́внѣ стїхи̑ры оу҆мили́тельны. Гла́съ г҃: 
Вече́рнюю пѣ́снь прино́симъ тѝ хрⷭ҇тѐ съ  кади́ломъ и҆ пѣ́ньми дх҃о́вными, поми́лꙋй и҆ сп҃сѝ  дꙋ́шы на́шѧ. (с. 377) 
Сті́хъ: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀, та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
Сп҃си́ мѧ гдⷭ҇и бж҃е мо́й, ты́ бо всѣ̑мъ є҆сѝ  сп҃се́нїе: бꙋ́рѧ мѧ̀ страсте́й смꙋща́етъ, и҆ бре́мѧ  беззако́нїй мои́хъ погрꙋжа́етъ мѧ̀. да́ждь мѝ рꙋ́кꙋ  по́мощи, и҆ къ свѣ́тꙋ возведи́ мѧ оу҆миле́нїѧ, ꙗ҆́кѡ  є҆ди́нъ млⷭ҇рдъ и҆ чл҃вѣколю́бецъ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Ве́лїѧ крⷭ҇та̀ твоегѡ̀ гдⷭ҇и си́ла: водрꙋзи́сѧ бо  на мѣ́стѣ, и҆ дѣ́йствꙋетъ въ мі́рѣ, и҆ показа̀ ѿ  ры́барей а҆пⷭ҇лы, и҆ ѿ ꙗ҆зы̑къ мч҃ники, да мо́лѧтсѧ ѡ҆  дꙋша́хъ на́шихъ. 
Сла́ва, и҆ ны́нѣ: бг҃оро́диченъ: Влⷣчце,  предста́тельнице всѣ́хъ молѧ́щихсѧ тебѣ̀, тобо́ю  дерза́емъ, и҆ тобо́ю хва́лимсѧ, и҆ къ тебѣ̀ всѐ  оу҆пова́нїе на́ше є҆́сть: молѝ ро́ждшагосѧ и҆з̾  тебѐ, за непотрє́бныѧ рабы̑ твоѧ̑. 
Та́же: Ны́нѣ ѿпꙋща́еши: И҆ трист҃о́е. По  Ѻ҆́ч҃е на́шъ: тропа́рь, и҆ ѿпꙋ́стъ. 
Въ недѣ́лю на повече́рїи, 
канѡ́нъ моле́бный ко прест҃ѣ́й бцⷣѣ. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. (с.  378) 
Великоимени́таѧ є҆ди́на, прест҃а́ѧ дв҃о мр҃і́е  херꙋві̑мъ сла́внѣйшаѧ дв҃дова дщѝ, и҆ добро́та  і҆а́кѡвлѧ, мт҃и бг҃а на́шегѡ: возвели́чисѧ ѕѣлѡ̀ сла́ва  твоѧ̀, и҆ мы̀ вси́ тѧ вѣ́рою сла́вимъ. 
Пропе́ншаго сло́вомъ нб҃о ꙗ҆́кѡ ко́жꙋ, твои́ма  рꙋка́ма ꙗ҆́кѡ человѣ́ка носи́ла є҆сѝ: сего̀ оу҆́бѡ  молѝ неизмѣ́ннѡ чⷭ҇таѧ страсте́й безслове́сїѧ дꙋ́шꙋ  мою̀ и҆зба́вити, и҆ ѿ всѧ́кїѧ ско́рби. 
Сла́ва: Ꙗ҆́же пре́жде всѣ́хъ вѣ̑къ,  пронарече́ннаѧ дв҃о, цр҃ѧ̀ сла́вы порфѵ́ра пречⷭ҇таѧ: въ  ню́же ѡ҆бле́клсѧ въ послѣ̑днѧѧ времена̀, покры̀ кѡ́жныѧ  ри̑зы а҆да́ма пра́ѻтца, и҆ менѐ ны́нѣ покры́й. 
И҆ ны́нѣ: Тлю̀ творѧ́щїй дре́вле грѣ́хъ ро́дꙋ  человѣ́ческомꙋ, дв҃о хрⷭ҇та̀ ро́ждши, нестерпи́мый  ѻ҆́гнь и҆зсꙋши́ла є҆сѝ: тѣ́мже страсте́й пото́ки  дꙋшѝ моеѧ̀ и҆зсꙋшѝ твои́ми мл҃твами. 
Пѣ́снь г҃ 
І҆рмо́съ: И҆́же ѿ несꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
И҆́же ѻ҆́гненнымъ влады́чествѡмъ влⷣка и҆ гдⷭ҇ь  тво́й сн҃ъ нарече́сѧ чⷭ҇таѧ: тѣ́мже и҆зба́ви мѧ̀  влⷣчце, стра́стныхъ рабо́тъ твои́ми мл҃твами. 
Ѿ бꙋ́ри плотски́хъ страсте́й и҆зба́ви мѧ̀ раба̀  твоего̀ ско́рѡ пречⷭ҇таѧ, тишинꙋ̀ ро́ждши сп҃се́нїѧ, и҆  и҆сто́чникъ безстра́стїѧ. 
Сла́ва: Свѣ́та незаходи́магѡ свѣти́льникъ  свѣтоза́ренъ бы́вши пречⷭ҇таѧ, мі́ръ просвѣти́ла  є҆сѝ: тѣ́мже зарѧ́ми твои́ми дꙋшѝ моеѧ̀ разорѝ  ѻ҆́блакъ. 
И҆ ны́нѣ: Ме́ртва мѧ̀ сꙋ́ща дꙋше́ю, ѿ  мно́жества ѕлы́хъ страсте́й, ѡ҆животворѝ влⷣчце, ꙗ҆́же  ро́ждшаѧ живода́вца хрⷭ҇та̀ несказа́ннѡ. (с. 379) 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и: є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Прїи́де на мѧ̀ плотска́гѡ мꙋдрова́нїѧ бра́нь, и҆  плѣнѧ́етъ мою̀ дꙋ́шꙋ: но и҆́же всѧ́къ оу҆́мъ преимꙋ́щїй  ми́ръ ро́ждшаѧ, тво́й ми́ръ влⷣчце пода́ждь мѝ. 
Мѵ́ро оу҆́мное и҆з̾ чре́ва и҆сточи́ла є҆сѝ  мі́рꙋ: тѣ́мже ѿ скве́рнъ страсте́й дꙋ́шꙋ мою̀  свободѝ, и҆ да́ждь мѝ, пречⷭ҇таѧ, безстра́стїѧ мѵ́ро  твои́ми мл҃твами. 
Сла́ва: Ста́мнꙋ тѧ̀ златꙋ́ю, жи́зни ма́ннꙋ  носи́вшꙋю, бг҃омꙋ́жнаго хрⷭ҇та̀, ꙗ҆́вѣ вѣ́дый молю̀:  накормѝ дꙋ́шꙋ мою̀ та́ющꙋю гла́домъ, и҆ пото́комъ напо́й  дх҃а. 
И҆ ны́нѣ: Є҆́ѵа оу҆́бѡ пре́жде неꙋдержа́ннѡ  введѐ сме́рть: ты́ же двⷭ҇твомъ чⷭ҇тымъ и҆́стиннꙋю  жи́знь ввела̀ є҆сѝ. тѣ́мже сме́рти мѧ̀ грѣхо́вныѧ  и҆зба́ви, твои́ми мл҃твами. 
Пѣ́снь є҃ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый и҆ къ  тебѣ̀ оу҆́тренююще, воспѣва́емъ тѧ̀ чл҃вѣколю́бче. 
И҆збавле́нїе на́мъ бы́въ сн҃ъ тво́й дв҃о, всѧ̑ ѿ  тлѝ и҆зба́ви: тѣ́мже и҆зба́ви мѧ̀ плотска́гѡ  мꙋдрова́нїѧ, и҆ страсте́й настоѧ́нїѧ. 
Ѻ҆гне́мъ твои́хъ мл҃твъ бцⷣе, стра́стныхъ  помышле́нїй те́рнїе всѐ попалѝ, ꙗ҆́же клеща̀ оу҆́глѧ,  человѣ́ка ѡ҆чи́стившаѧ. 
Сла́ва: Ты̀ бж҃їѧ є҆сѝ ю҆́ница, на́съ ра́ди  пожре́нагѡ чл҃вѣколю́бнѡ, бж҃е́ственнагѡ ю҆нца̀:  є҆гѡ́же бж҃е́ственною кро́вїю се́рдце моѐ ѡ҆чи́сти. 
И҆ ны́нѣ: Кра́снꙋю пре́жде стѧжа́хъ  добродѣ́телей ѻ҆де́ждꙋ, є҆ѧ́же совлеко́хсѧ лѣ́ностїю  мое́ю: ты́ же дв҃о, ны́нѣ мѧ̀ ѡ҆блецы̀ въ свѣтлѣ́йшꙋ,  твои́ми мл҃твами. (с. 380) 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Поколеба́ша хра́мъ дꙋшѝ моеѧ̀ ѕло́бы лю̑таѧ  кѡва́рства: но ꙗ҆́кѡ оу҆тверди́вшаго зе́млю на вода́хъ  хрⷭ҇та̀ ро́ждшаѧ, твои́ми мл҃твами оу҆твердѝ. 
Разрѣши́ла є҆сѝ до́лгъ земноро́дныхъ, би́сера  многоцѣ́ннаго ро́ждши. тѣ́мже разрѣшѝ пречⷭ҇таѧ  скорѣ́е плєни́цы прегрѣше́нїй мои́хъ, и҆ страсте́й, и҆  скорбе́й. 
Сла́ва: Дадѐ вѣ̑рнымъ тѧ̀ прибѣ́жище, и҆  бж҃е́ственный покро́въ, рожде́йсѧ и҆з̾ ложе́снъ твои́хъ  бг҃ъ пребл҃гі́й. тѣ́мже пречⷭ҇таѧ, и҆ менѐ покры́й  твои́ма дла́ньма, и҆ соблюдѝ. 
И҆ ны́нѣ: Волна́ми житїѧ̀ оу҆мовре́днѡ а҆́зъ  ѻ҆каѧ́нный ча́стѡ погрꙋжа́емь, и҆ рабо́тами вра́жїими  всегда̀ ѡ҆бꙋрева́емь, ны́нѣ зовꙋ́ ти: бцⷣе помози́ ми. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ г҃. Подо́бенъ: Бж҃е́ственныѧ: 
Бж҃е́ственнаѧ была̀ є҆сѝ сѣ́нь сло́ва, є҆ди́на  пречⷭ҇таѧ дв҃о мт҃и, чистото́ю а҆́гг҃лы превозше́дшаѧ:  па́че всѣ́хъ бы́вша мѧ̀ ѡ҆скверне́на плотски́ми  прегрѣше́нїи, ѡ҆чи́сти мл҃твъ твои́хъ бж҃е́ственными  вода́ми, подаю́щи чⷭ҇таѧ ве́лїю млⷭ҇ть. 
Пѣ́снь з҃ 
І҆рмо́съ: Ꙗ҆́коже дре́вле бл҃гочести̑выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ, и҆ на́съ ѡ҆зарѝ,  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
Собо́ри лꙋка́выхъ бѣсѡ́въ ѡ҆быдо́ша мѧ̀, и҆  плотсті́и со́нми страсте́й: но ꙗ҆́кѡ крѣ́пкаго во  бра́нехъ хрⷭ҇та̀ ро́ждшаѧ, и҆зба́ви мѧ̀ ча́стыхъ печа́лей  и҆ лю́тыхъ напа́данїй. (с. 381) 
Є҆ди́ный херꙋві̑мскимъ сꙋществѡ́мъ непристꙋ́пный,  и҆ стра́шный а҆́гг҃льскимъ чинѡ́мъ, всели́сѧ въ тѧ̀  чⷭ҇таѧ, и҆ на́съ ѡ҆бновѝ: и҆́мже покажи́ мѧ влⷣчце  стра́шна неви́димымъ врагѡ́мъ. 
Сла́ва: Ра́й слове́сенъ дв҃о ты̀ была̀ є҆сѝ,  прозѧ́бшїй дре́во жи́зни: є҆гѡ́же прича́щсѧ а҆да́мъ,  сме́ртнагѡ плода̀ и҆зба́висѧ. тѣ́мже и҆ менѐ ны́нѣ  оу҆сладѝ, и҆ страсте́й и҆зба́ви вкꙋше́нїѧ. 
И҆ ны́нѣ: Ка́ла мѧ̀ страсте́й тѣле́снагѡ  и҆зба́ви, и҆ и҆скꙋше́нїй бѣсо́вскихъ, ꙗ҆́же  и҆зба́вителѧ ро́ждшаѧ человѣ́кѡмъ вы́шнѧгѡ селе́нїе, и҆  хра́мъ ѡ҆свѧще́нъ, бг҃а ѻ҆тє́цъ на́шихъ. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Ѻ҆́блаче свѣ́та, свѣти̑ла сотво́ршагѡ въ мі́рѣ  вє́лїѧ, дневно́е же и҆ нощно́е, всѧ́ко помраче́нїе  разорѝ, твои́ми зарѧ́ми, всѣ́хъ страсте́й и҆  прегрѣше́нїй мои́хъ: и҆ покажи́ мѧ̀ сы́на свѣ́та,  бг҃ороди́тельнице. 
Съ нб҃сѐ соше́дшимъ дожде́мъ во чре́во твоѐ  бцⷣе, дꙋ́шꙋ мою̀ и҆ се́рдце моѐ просвѣтѝ и҆ ѡ҆росѝ:  и҆ пла́мень оу҆гасѝ страсте́й и҆ скорбе́й, да тѧ̀  сла́влю те́плѣ во всѧ̑ вѣ́ки. 
Сла́ва: Неизглаго́ланнѡ чⷭ҇таѧ, премꙋ́дрость  бж҃їю, всѧ̑ ѿ не сꙋ́щихъ нбⷭ҇ное и҆ земно́е є҆стество̀  совокꙋ́пльшꙋю, ты̀ родила̀ є҆сѝ, є҆ѧ́же сло́вомъ  да́ждь мѝ мꙋ́дрость и҆ ра́зꙋмъ, ꙗ҆́кѡ да воспою̀  ꙗ҆́вѣ бж҃е́ственное твоѐ ржⷭ҇тво̀. 
И҆ ны́нѣ: Ѡ҆роси́тисѧ влⷣчце мі́рꙋ твои́ми  мл҃твами дꙋшѝ мое́й и҆ тѣ́лꙋ, вопїю̀ и҆ молю́сѧ: и҆  болѣ́зней грѣхо́вныхъ и҆ страсте́й ѕло́бы, и҆зба́витисѧ  вско́рѣ: ты́ бо є҆сѝ всѣ́хъ человѣ́кѡвъ  и҆сцѣле́нїе. (с. 382) 
Пѣ́снь ѳ҃ 
І҆рмо́съ: На сїна́йстѣй горѣ̀ ви́дѧ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ го́рꙋ несѣко́мꙋю:  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Поста́въ хрⷭ҇тꙋ̀ бг҃отка́нъ ꙗ҆ви́ласѧ є҆сѝ, ѿ  негѡ́же ѻ҆де́ждꙋ пло́ть бг҃онача́льнѣйшꙋ дх҃а  проꙋгото́ва: ѡ҆блецы̀ оу҆́бѡ менѐ во ѻ҆де́ждꙋ  цѣломꙋ́дрїѧ, чⷭ҇таѧ, твои́ми моли́твами. 
Мы́сленный вїногра́де, и҆зрасти́вшїй на́мъ гро́здъ  бж҃е́ственный, ѿ негѡ́же напаѧ́емсѧ водо́ю нетлѣ́нїѧ,  и҆сточѝ мое́й дꙋшѝ оу҆миле́нїе, и҆ вїно̀ ѡ҆чище́нїѧ,  твои́ми мольба́ми. 
Сла́ва: Чи́стый и҆ ст҃ы́й черто́же, и҆́мже  є҆стество́мъ бг҃ъ человѣ́кѡмъ оу҆невѣ́сти  є҆стество̀, молю́ тѧ: совокꙋпи́ мѧ твоемꙋ̀ сн҃ꙋ, и҆  присво́й бж҃е́ственною жи́знїю, твои́ми мольба́ми. 
И҆ ны́нѣ: Па́жить тлѣ́нїѧ человѣ́ческагѡ  сꙋщества̀, нетлѣ́нїѧ и҆сто́чника хрⷭ҇та̀ ро́ждши дв҃о,  претвори́ла є҆сѝ: оу҆мертви́ ми оу҆́бѡ ѡ҆палѧ́ющее,  и҆ бꙋ́рное стремле́нїе страсте́й, твои́ми мольба́ми. 
Та́же, Досто́йно є҆́сть: И҆ покло́нъ.  Трист҃о́е. и҆ по Ѻ҆́ч҃е на́шъ: тропарѝ. И҆ про́чее  ѻ҆бы́чное, и҆ ѿпꙋ́стъ. 
Въ понедѣ́льникъ оу҆́тра, 
по а҃-мъ стїхосло́вїи сѣда́льны оу҆мили́тельны,  гла́съ г҃: 
Живꙋ́щи на землѝ, дꙋшѐ моѧ̀, пока́йсѧ, пе́рсть  бо во гро́бѣ не пое́тъ, ни ѿ прегрѣше́нїй  и҆збавлѧ́етъ. возопі́й хрⷭ҇тꙋ̀ бг҃ꙋ: сердцевѣ́дче,  согрѣши́хъ тѝ, пре́жде да́же не ѡ҆сꙋ́диши мѧ̀, пощади́  мѧ бж҃е, и҆ поми́лꙋй мѧ̀. (с. 383) 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Доко́лѣ дꙋшѐ моѧ̀ пребыва́еши въ согрѣше́нїихъ;  доко́лѣ прїе́млеши покаѧ́нїю ѿложе́нїе; прїимѝ во  оу҆мѣ̀ сꙋ́дъ грѧдꙋ́щїй, возопі́й хрⷭ҇тꙋ̀ бг҃ꙋ:  сердцевѣ́дче, согрѣши́хъ, безгрѣ́шне гдⷭ҇и, поми́лꙋй  мѧ̀. 
Сла́ва, и҆ ны́нѣ, бг҃оро́диченъ: Красотѣ̀  дѣ́вства твоегѡ̀, и҆ пресвѣ́тлой чистотѣ̀ твое́й,  гаврїи́лъ оу҆диви́всѧ, вопїѧ́ше тѝ бцⷣе: кꙋ́ю тѝ  похвалꙋ̀ принесꙋ̀ досто́йнꙋю; что́ же воз̾именꙋ́ю тѧ̀;  недоꙋмѣва́ю и҆ оу҆жаса́юсѧ. тѣ́мже, ꙗ҆́коже  повелѣ́нъ є҆́смь, вопїю́ ти: ра́дꙋйсѧ, бл҃года́тнаѧ. 
По в҃-мъ стїхосло́вїи, сѣда́ленъ, гла́съ г҃: 
На стра́шномъ сꙋди́щи без̾ ѡ҆глаго́льникѡвъ  ѡ҆блича́юсѧ, без̾ свидѣ́телей ѡ҆сꙋжда́юсѧ: кни̑ги бо  сѡ́вѣстныѧ разгиба́ютсѧ, и҆ дѣла̀ сокровє́ннаѧ  ѿкрыва́ютсѧ: пре́жде не́же во ѻ҆́номъ всенаро́дномъ  позо́рищи и҆́маши и҆спыта́ти, ꙗ҆̀же мно́ю содѣ̑ѧннаѧ,  бж҃е ѡ҆чи́сти мѧ̀, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Глꙋбинꙋ̀ согрѣше́нїй мои́хъ ты̀ вѣ́си гдⷭ҇и:  да́ждь мѝ рꙋ́кꙋ по́мощи ꙗ҆́коже петрꙋ̀, и҆ сп҃си́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Бл҃годꙋ́шное терпѣ́нїѧ ва́шегѡ,  побѣдѝ кова́рство ѕлонача́льнагѡ врага̀, стрⷭ҇тоте́рпцы  прехва́льнїи, сегѡ̀ ра́ди вѣ́чнагѡ сподо́бистесѧ  бл҃же́нства: но моли́тесѧ гдⷭ҇еви, хрⷭ҇толюби́выхъ люде́й  сп҃стѝ ста́до, свидѣ́телїе сꙋ́ще и҆́стины. 
Сла́ва, и҆ ны́нѣ, бг҃оро́диченъ: Ра́дꙋйсѧ марі́е  дв҃о мт҃и, горо̀ ст҃а́ѧ, є҆де́мскїй раю̀, и҆з̾ неѧ́же  роди́сѧ хрⷭ҇то́съ бг҃ъ, безсѣ́менное сло́во, и҆́мже  жи́знь мі́рови прозѧбѐ. 
По г҃-мъ стїхосло́вїи, сѣда́льны, гла́съ г҃. 
Подо́бенъ: Красотѣ̀ двⷭ҇тва: 
Є҆гда̀ сꙋди́щꙋ твоемꙋ̀ неꙋмы́тномꙋ, и҆  бж҃е́ственномꙋ сꙋдꙋ̀ предста́немъ, и҆ си̑лы нбⷭ҇ныѧ съ  тре́петомъ тебѣ̀ (с. 384) предста́нꙋтъ, ка́кѡ тогда̀  тебѣ̀ ꙗ҆влю́сѧ, ѽ сꙋдїѐ пра́веднѣйшїй; дѣла̀  ѡ҆сꙋжде́нїю и҆ ѻ҆гню̀ и҆мѣ́ю достѡ́йна: но а҆́гг҃лъ  твои́хъ мл҃твами пощади́ мѧ тогда̀ и҆ сп҃си́ мѧ. 
Нбⷭ҇наѧ и҆ земна̑ѧ сло́вомъ приве́лъ є҆сѝ,  ꙗ҆́кѡ всеси́ленъ: а҆́гг҃льскїѧ же ли́ки, съ тре́петомъ  предстоѧ́ще, непреста́ннꙋю хвалꙋ̀ тебѣ̀ прино́сѧтъ  влⷣко, всѧ̑ ѡ҆зарѧ́юще свѣ́томъ твои́мъ концы̀. съ  ни́миже и҆ мы̀ тебѣ̀ вопїе́мъ: сп҃сѝ на́съ  бл҃гоꙋтро́бїемъ твои́мъ. 
Сла́ва, и҆ ны́нѣ, бг҃оро́диченъ: Ꙗ҆́кѡ  невоздѣ́ланнаѧ дв҃о лоза̀, краснѣ́йшїй гро́здъ  прозѧбла̀ є҆сѝ, и҆сточа́ющъ на́мъ вїно̀ сп҃се́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ  вопїе́мъ тѝ: ра́дꙋйсѧ бл҃года́тнаѧ. 
Канѡ́нъ оу҆мили́тельный ко гдⷭ҇ꙋ на́шемꙋ і҆и҃сꙋ  хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ. Творе́нїе кѵ́ръ  і҆ѡ́сифа. Гла́съ г҃. 
Пѣ́снь а҃ 
І҆рмо́съ: Фараѡ́ни колесни̑цы глꙋбино́ю покры́въ  гдⷭ҇и, мо́ре разве́рглъ є҆сѝ: и҆ сп҃слъ є҆сѝ  пѣ́сньми пою́щыѧ тѧ̀, лю́ди і҆и҃льтєскїѧ. 
Прегрѣше́нїй тьмы̀ и҆зба́ви мѧ̀ безгрѣ́шне,  ꙗ҆̀же без̾ оу҆ма̀ содѣ́ѧхъ, подаѧ́ ми сле́зы  оу҆миле́нїѧ, ꙗ҆́коже и҆ногда̀ блꙋдни́цѣ. 
Бы́вша мѧ̀ верте́пъ разбо́йникѡмъ безмѣ́стными  дѣѧ́нїи, добродѣ́тельми ꙗ҆вѝ чл҃вѣколю́бче хра́мъ  тво́й, и҆́же во́лею рожде́йсѧ въ верте́пѣ. 
Мч҃нченъ: Ѡ҆кормле́нїемъ дх҃а бж҃е́ственнагѡ  претеко́сте мꙋче́нїй бꙋ́рю, бг҃одохнове́ннїи мч҃нцы, и҆  къ бж҃е́ственномꙋ достиго́сте приста́нищꙋ. 
Мч҃нченъ: Просвѣти́вшесѧ бл҃года́тїю дх҃а мч҃нцы,  тьмы̀ глꙋбоча́йшїѧ і҆дѡлобѣ́сїѧ оу҆бѣжа́сте,  ра́дꙋющесѧ прехва́льнїи. 
Бг҃оро́диченъ: Всест҃а́ѧ и҆ пречⷭ҇таѧ, грѣ̑шнымъ  помо́щнице, па́дающымъ и҆справле́нїе, покаѧ́нїе мѝ  да́ждь оу҆миле́нїѧ многосогрѣши́вшемꙋ. (с. 385) 
Дрꙋгі́й канѡ́нъ ст҃ы̑мъ безплѡ́тнымъ а҆́гг҃лѡмъ,  [є҆гѡ́же краегране́сїе: Творю̀ тре́тїе пѣ́нїе  безплѡ́тнымъ.] Ѳеофа́ново. Гла́съ г҃. 
Пѣ́снь а҃ 
І҆рмо́съ: Пѣ́снь но́вꙋю пои́мъ лю́дїе, ѿ дв҃ы  ро́ждшемꙋсѧ во сп҃се́нїе на́ше, и҆ є҆ди́но сотво́ршемꙋ  съ нбⷭ҇ными зємна́ѧ, ꙗ҆́кѡ просла́висѧ. 
Безнача́ленъ свѣ́тъ, и҆ пода́теленъ  свѣтоѧвле́нїѧ сы́й всегѡ̀ хрⷭ҇тѐ бж҃е, моѐ помышле́нїе  просвѣтѝ предста́тельствомъ твои́хъ си́лъ. 
Ра́дꙋющесѧ а҆гг҃лолѣ́пнѡ, всебога́тымъ  прича́стїемъ а҆́гг҃льстїи ли́цы, твои́ми сп҃се кра́сными  сїѧ́нїи та́йнѡ ѡ҆блиста́ютсѧ. 
Ꙗ҆́кѡ бл҃гі́й животво́рецъ бл҃годѣ́тельный дх҃ъ  и҆сходѧ́й ѿ ѻ҆ц҃а̀, нбⷭ҇ныѧ си̑лы оу҆твердѝ  неприкоснове́нными бж҃е́ственными бл҃года́тьми. 
Бг҃оро́диченъ: Чинонача́льниче бж҃їй гаврїи́ле  безпло́тныхъ ликѡ́въ, и҆ ны́нѣ пребога́те, гла́съ  ра́достенъ ѡ҆бра́дованнѣй возопі́й: ра́дꙋйсѧ  всенепоро́чнаѧ. 
Пѣ́снь г҃ 
І҆рмо́съ: Оу҆твердѝ менѐ гдⷭ҇и, є҆ди́не  многомлⷭ҇тиве, и҆ простри́ ми рꙋ́кꙋ ꙗ҆́кѡ петро́ви, и҆  сп҃си́ мѧ. 
Ꙗ҆́коже петра̀ погрꙋжа́ема сп҃слъ є҆сѝ  чл҃вѣколю́бче: та́кѡ и҆ менѐ и҆з̾ глꙋбины̀  прегрѣше́нїй мои́хъ возведѝ. 
Оу҆мертви́ мѧ льсти́вый страстьмѝ оу҆би́въ: ты́  же мѧ̀ жизнода́телю покаѧ́нїѧ ѡ҆́бразы ѡ҆живѝ. 
Мч҃нченъ: Ѻ҆гне́мъ веще́ственнымъ мч҃нцы  непра́веднѡ ѡ҆палѧ́еми, невеще́ственнѣ невеще́ственнагѡ  воспали́стесѧ жела́нїемъ. 
Мч҃нченъ: Мч҃нцы растерза́еми, растерза̑нїѧ и҆  ловлє́нїѧ погꙋби́ша льсти́вагѡ, и҆ вѣнцє́въ  сподо́бишасѧ. 
Бг҃оро́диченъ: Мр҃і́е гдⷭ҇оимени́таѧ, мно́гими  ѡ҆блада́ема мѧ̀ страстьмѝ дꙋшетлѣ́нными, свободѝ  мл҃твами твои́ми. (с. 386) 
И҆́нъ 
І҆рмо́съ: Лꙋ́къ сокрꙋши́лъ є҆сѝ вра́жїи, и҆  щиты̀ сте́рлъ є҆сѝ крѣ́постїю влⷣко хрⷭ҇тѐ,  оу҆твержде́нїе на́ше, ст҃ъ є҆сѝ гдⷭ҇и. 
Стрꙋи̑ текꙋ́щыѧ и҆ рѣ́ки бл҃гости, ꙗ҆ви́лъ  є҆сѝ бл҃гі́й а҆́гг҃льскїѧ ли́ки, сокрове́ннагѡ твоегѡ̀  та́инства заре́ю сїѧ́ющихъ. 
Да пока́жеши ꙗ҆́вѣ сокрѡ́вища бога́тства  твоегѡ̀, и҆ крѣ́пости влⷣко хрⷭ҇тѐ, твоеѧ̀ сла́вы  прича́стники оу҆́мныѧ си̑лы приве́лъ є҆сѝ. 
Съ тре́петомъ тебѣ̀ слꙋже́бнѣ а҆́гг҃льскїѧ  свѣ́тлѡсти предстоѧ́ще, пою́тъ при́снѡ твою̀ си́лꙋ  хрⷭ҇тѐ неисчетноси́льнꙋю. 
Бг҃оро́диченъ: Всего̀ прїѧ́тъ и҆з̾ тебѐ  неизмѣ́ннѡ чл҃вѣ́ка, и҆́же влⷣка сегѡ̀ всегѡ̀  бг҃ома́ти, и҆ тебѐ и҆сто́чника бл҃года́ти ꙗ҆ви́лъ  є҆́сть. 
Пѣ́снь д҃ 
І҆рмо́съ: Є҆да̀ въ рѣка́хъ прогнѣ́ваешисѧ  гдⷭ҇и; є҆да̀ въ рѣка́хъ ꙗ҆́рость твоѧ̀, и҆лѝ въ мо́ри  оу҆стремле́нїе твоѐ; 
Разрѣшѝ соꙋ́зы страсте́й мои́хъ гдⷭ҇и,  покаѧ́нїемъ мѧ̀ свѧза́въ, и҆ прича́стника ꙗ҆вѝ бл҃ги́хъ  твои́хъ. 
Возсїѧ́й мѝ свѣтѡза́рныѧ покаѧ́нїѧ ѡ҆́бразы,  со́лнце сы́й хрⷭ҇тѐ, ѕѡ́лъ мои́хъ ѿгонѧ́ѧ но́щь  глꙋбо́кꙋю. 
Мч҃нченъ: Ꙗ҆ви́стесѧ мꙋ́дрїи страда́льцы,  ꙗ҆́коже оу҆́глїе ве́щь безбо́жїѧ попалѧ́юще, и҆ сꙋ́щыѧ  во тьмѣ̀ просвѣща́юще. 
Мч҃нченъ: Ме́ртвости хрⷭ҇то́вѣ оу҆подо́бистесѧ  мч҃нцы, болѣ́знемъ примѣси́вшесѧ разли́чнымъ: тѣ́мже  бж҃е́ственнꙋю жи́знь наслѣ́довасте. 
Бг҃оро́диченъ: Да́ждь мѝ чⷭ҇таѧ и҆́стинное  покаѧ́нїе, оу҆ти́ши страсте́й мои́хъ молвꙋ̀,  согрѣша́ющымъ предста́тельнице. 
И҆́нъ 
І҆рмо́съ: Стра́нна и҆ неизрече́нна ржⷭ҇тва̀  твоегѡ̀ та́йна: оу҆слы́шахъ слꙋ́хъ тво́й, и҆  оу҆боѧ́хсѧ, и҆ веселѧ́сѧ вопїю́ ти: си́лѣ твое́й сла́ва  чл҃вѣколю́бче. (с. 387) 
Ѻ҆́блацы и҆́же трисо́лнечное свѣтозаре́нїе  прїе́млюще, принесо́стесѧ бж҃е́ственнымъ хотѣ́нїемъ,  трⷪ҇ческаѧ оу҆крашє́нїѧ, ѡ҆кормлѧ́еми си́лою дх҃а. 
Въ мі́ръ посыла́ютсѧ къ хотѧ́щымъ вѣ́ровати  тебѣ̀, ꙗ҆́коже храни́телїе сп҃се́нїѧ бл҃гочести́выхъ  а҆́гг҃ли, соблюда́юще сп҃се рабы̑ твоѧ̑. 
Просвѣща́ютсѧ та́йнѡ а҆́гг҃ли, чи́стымъ  приближе́нїемъ, и҆ бг҃онача́льнымъ твои́мъ ѡ҆сїѧ́нїемъ:  си́лѣ твое́й сла́ва, зовꙋ́ще, чл҃вѣколю́бче. 
Бг҃оро́диченъ: Ра́бски моле́бникъ ны́нѣ прихождꙋ̀  въ кро́въ тво́й пренепоро́чнаѧ: и҆зба́ви мѧ̀  бг҃ороди́тельнице страсте́й смꙋще́нїѧ, ꙗ҆́же  безстра́стїю вино́внаго ро́ждшаѧ. 
Пѣ́снь є҃ 
І҆рмо́съ: Свѣ́томъ твои́мъ невече́рнимъ хрⷭ҇тѐ,  ѡ҆зарѝ бж҃е смире́ннꙋю мою̀ дꙋ́шꙋ, и҆ наста́ви на  стра́хъ тво́й: занѐ свѣ́тъ повелѣ̑нїѧ твоѧ̑. 
Не поста́ви менѐ на́га ѿ дѣ́лъ до́брыхъ, на  сꙋди́щи твое́мъ чл҃вѣколю́бче: но во ѻ҆де́ждꙋ  бж҃е́ственныхъ дѣѧ́нїй ѡ҆блецы̀ покаѧ́нїемъ. 
Оу҆ѧзви́хсѧ ѻ҆рꙋ́жїемъ страсте́й, и҆ въ ро́въ  ѿча́ѧнїѧ впадо́хъ: не пре́зри влⷣко, но и҆сцѣли́ мѧ  ѡ҆браще́нїѧ бы́лїемъ. 
Мч҃нченъ: И҆ ногтьмѝ стрꙋ́жеми лю́тѣ, и҆ мече́мъ  страда́льцы оу҆бива́еми, и҆ ра́нами и҆знꙋрѧ́еми, не  поклони́сте и҆стꙋка̑ннымъ кѡлѣ́на. 
Мч҃нченъ: Мі́ръ страда́ньми ва́шими красꙋ́етсѧ  при́снѡ ст҃і́и мч҃нцы: премі́рное ꙗ҆́кѡ ѡ҆брѣто́сте  пребыва́нїе со а҆́гг҃лы. 
Бг҃оро́диченъ: Ꙗ҆́же є҆ди́на сло́вомъ на землѝ,  пло́тїю сло́во ро́ждши, и҆ дв҃а пребы́вши, безслове́сныхъ  мѧ̀ и҆зба́ви дѣѧ́нїѧ, ꙗ҆́кѡ да словесы̀ честны́ми  воспѣва́ю тѧ̀. (с. 388) 
И҆́нъ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый, и҆  къ тебѣ̀ оу҆́тренююще, воспѣва́емъ тѧ̀ чл҃вѣколю́бче. 
Со ѻ҆ц҃е́мъ сн҃а и҆ дх҃а, трисїѧ́ннымъ свѣ́томъ  просвѣ́щшесѧ вѣ́рнїи, воспои́мъ є҆ди́но бж҃ество̀, со  а҆́гг҃льскими во́инствы. 
Свѣщы̀ соѡбраща́ющыѧсѧ, незаходи́мымъ сїѧ́нїемъ  бж҃ества̀ пребж҃е́ственнагѡ, проѧвле́ннѣ ѡ҆бога́щшесѧ,  а҆́гг҃льстїи чи́ни проповѣ́даютъ. 
Є҆ди́но нача́ло пребезнача́льное честѝ серафі́мы  оу҆ча́тъ, вопїю́ще гла́съ трисвѧты́й ꙗ҆́вѣ, дх҃омъ  просвѣща́еми а҆́гг҃ли бж҃ества̀. 
Бг҃оро́диченъ: Без̾ сѣ́мене, ѻ҆трокови́це,  тебѣ̀ а҆рха́гг҃лъ гаврїи́лъ роди́ти животода́вца  бл҃говѣстѝ, бцⷣе всечⷭ҇таѧ, съ нб҃сѐ соше́дъ. 
Пѣ́снь ѕ҃ 
І҆рмо́съ: И҆́же въ концы̀ вѣкѡ́въ доше́дшыѧ  чл҃вѣколю́бче, и҆ треволне́ньми напа́стей поги́бнꙋти  бѣ́дствꙋющыѧ, вопїю́щыѧ не пре́зри: сп҃сѝ сп҃се,  ꙗ҆́коже сп҃слъ є҆сѝ ѿ ѕвѣ́рѧ прⷪ҇ро́ка. 
Превозне́ссѧ мы́слїю, ꙗ҆́коже дре́внїй фарїсе́й  прегрѣше́нїемъ низпадо́хсѧ лю́тѣ, и҆ зрѧ́ мѧ льсти́вый,  весели́тсѧ, хрⷭ҇тѐ: и҆́мже смири́вый сего̀ крⷭ҇то́мъ,  смири́вшасѧ ны́нѣ оу҆ще́дри мѧ̀. 
Грѣхолюби́въ въ житїѝ бы́въ, ꙗ҆́коже и҆́нъ  никто́же влⷣко, и҆жди́хъ твоѐ долготерпѣ́нїе  ѻ҆каѧ́нный, и҆ є҆щѐ є҆́смь нечꙋ́вственъ, но ѡ҆брати́  мѧ твои́мъ бл҃гоꙋтро́бїемъ. 
Мч҃нченъ: Ꙗ҆́ростнымъ произволе́нїемъ,  законопрестꙋ́пницы бг҃омꙋ́дренныхъ ѡ҆сꙋжда́юще, ѻ҆гне́мъ  и҆ сожже́нїемъ и҆ прободе́ньми, зла́та свѣтлѣ́йше  ꙗ҆́кѡ вои́стиннꙋ показа́ша, и҆ хрⷭ҇тꙋ̀ снаслѣ́дники.  (с. 389) 
Мч҃нченъ: Сꙋди́ще и҆спо́лнено боре́нїй, и҆  по́двигѡвъ превели́кихъ, и҆ па́че є҆стества̀ ра̑ны  преше́дше, побѣди́сте кнѧ́зѧ тьмы̀, и҆ ѿ бг҃а прїѧ́сте  страда́льцы вѣнцы̀. 
Бг҃оро́диченъ: Ковче́гъ завѣ́та, ст҃ꙋ́ю  вои́стиннꙋ трапе́зꙋ, ѡ҆чисти́лище на́ше, цр҃ковь бж҃їю  ѡ҆дꙋшевле́ннꙋю, всезлаты́й свѣ́щникъ, и҆́стиннꙋю мт҃рь  зижди́телѧ воспѣва́емъ. 
И҆́нъ 
І҆рмо́съ: Селе́нїѧ і҆ѡ́на, є҆́же въ  преиспо́днѣмъ а҆́дѣ, є҆сте́ственный ѡ҆́бразъ бы́въ,  вопїѧ́ше: возведѝ ѿ тлѝ живо́тъ мо́й, чл҃вѣколю́бче. 
Пе́рвое и҆ вседѣ́тельное бг҃онача́лїѧ сїѧ́нїе,  а҆рха́гг҃ли и҆ а҆́гг҃ли, си́льнѡ пою́тъ зовꙋ́ще, съ  нача́лы и҆ властьмѝ и҆ си́лами, гла́сы немо́лчными  гдⷭ҇а. [Два́жды.] 
И҆́же мі́ръ оу҆́мный всесли́чнымъ чи́номъ по  чинꙋ̀ оу҆краше́й неви́димѡ, семꙋ̀ оу҆подоблѧ́тисѧ  бл҃гочи́нїю, честнꙋ́ю цр҃ковь бл҃говолѝ. 
Бг҃оро́диченъ: И҆сцѣле́нїй тѧ̀ и҆сто́чникъ  приснотекꙋ́щъ, є҆́же въ тѧ̀ все́льшеесѧ сло́во показа̀:  моеѧ̀ оу҆́бѡ дꙋшѝ ꙗ҆́звы бцⷣе дв҃о и҆сцѣлѝ. 
Пѣ́снь з҃ 
І҆рмо́съ: Трїѐ ѻ҆́троцы въ пещѝ трⷪ҇цꙋ  проѡбрази́вше, преще́нїе ѻ҆́гненное попра́ша, и҆ пою́ще  вопїѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Вре́мѧ моѐ скончава́етсѧ ѽ дꙋшѐ, при две́рехъ  и҆схо́дъ, покаѧ́нїѧ оу҆́бѡ плоды̀ покажѝ, пре́жде да́же  двє́ри не затворѧ́тсѧ, возопі́й хрⷭ҇тѐ: гдⷭ҇и, сп҃си́  мѧ. 
Ѡ҆бнови́мъ сердца̀ ра́ломъ и҆́стиннагѡ позна́нїѧ,  покаѧ́нїѧ пшени́цꙋ сѣ́юще, ꙗ҆́кѡ да по́жнемъ кла́съ  пра́вды, ѡ҆ хрⷭ҇тѣ̀ воздѣ́лателѣ дꙋ́шъ на́шихъ. 
Мч҃нченъ: Свѣти̑ла бл҃гоче́стїѧ, нече́стїѧ  сопротивобо́рцы, ни́щихъ ѡ҆богати́телїе, гдⷭ҇ни мч҃нцы,  преѻкаѧ́ннꙋю мою̀ дꙋ́шꙋ лише́ннꙋю, добродѣ́тельми  ѡ҆богати́те. (с. 390) 
Мч҃нченъ: И҆́же сп҃сы́й мытарѧ̀ и҆з̾ глꙋбины̀  воздохнꙋ́вша, и҆ моѐ ма́лое воздыха́нїе прїимѝ, и҆  сп҃си́ мѧ стрⷭ҇тоте́рпєцъ ра́ди, просла́вльшихъ тѧ̀  хрⷭ҇тѐ свои́ми оу҆́ды. 
Бг҃оро́диченъ: И҆сто́чниче, и҆́же во́дꙋ  ѡ҆ставле́нїѧ и҆сточа́ющи, течє́нїѧ мои́хъ прегрѣше́нїй  и҆зсꙋшѝ, подаю́щи мѝ тꙋ́чꙋ сле́зъ, да тѧ̀ при́снѡ  ꙗ҆́кѡ бцⷣꙋ пою̀. 
И҆́нъ 
І҆рмо́съ: Го́рдый мꙋчи́тель, но дѣте́й бы́сть  и҆гра́лище: ꙗ҆́коже бо пе́рсть попра́вше седмери́чный  пла́мень, поѧ́хꙋ: бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ. 
Тве́рдымъ оу҆мо́мъ и҆ до́блественнымъ ѻ҆́комъ,  зрѧ́ще первонача̑льныѧ свѣ́тлѡсти, прича́стїемъ быва́ете  свѣ́ти вторі́и, а҆́гг҃льстїи ли́цы, бл҃гослове́нъ  є҆сѝ, зовꙋ́ще, бж҃е ѻ҆тє́цъ на́шихъ. [Два́жды.] 
Неꙋкло́ннымъ жела́нїемъ, и҆ неизда́тельною  любо́вїю води́ми сꙋ́ще, добро́тами зижди́телѧ,  положе́нїемъ бы́сте свѣти̑ла втора̑ѧ, ли́цы  а҆́гг҃льстїи, бл҃гослове́нъ є҆сѝ зовꙋ́ще, бж҃е  ѻ҆тє́цъ на́шихъ. 
Бг҃оро́диченъ: Воплоще́нное родила̀ є҆сѝ бцⷣе,  сло́во безнача́льное, є҆́же и҆з̾ ѻ҆ц҃а̀ без̾ мт҃ре  предвѣ́чное бж҃е́ственнымъ ржⷭ҇тво́мъ. бл҃гослове́нъ  влⷣчце, пло́дъ твоегѡ̀ чре́ва. 
Пѣ́снь и҃ 
І҆рмо́съ: Въ пла́мень ко ѻ҆трокѡ́мъ  є҆врє́йскимъ снизше́дшаго бж҃їею си́лою, и҆  ꙗ҆́вльшагосѧ гдⷭ҇а, сщ҃е́нницы бл҃гослови́те, и҆  превозноси́те во всѧ̑ вѣ́ки. 
Ѿ посмѣ́шства хра́мъ ѻ҆те́ческимъ  и҆зрече́нїемъ ра́бъ бы́сть: что̀ сотвори́ши дꙋшѐ моѧ̀,  поработи́вшисѧ страсте́мъ и҆ безчи́ннѡ смѣю́щисѧ, и҆ не  стыдѧ́щисѧ нбⷭ҇нагѡ ѻ҆ц҃а̀; 
Враждова́въ ка́їнъ безꙋ́мнѡ братоꙋбі́йца бы́сть:  семꙋ̀ подо́бна ꙗ҆ви́ласѧ є҆сѝ, и҆ не и҆на́го  оу҆би́вши, но себѐ са́мꙋю дꙋшѐ моѧ̀, сластолю́бїемъ и҆  пре́лестьми житїѧ̀. (с. 391) 
Мч҃нченъ: И҆збра̑нныѧ би́серы гдⷭ҇ни, сосꙋ́ды  честны̑ѧ, свѣтѧ́щыѧсѧ свѣщы̀ заре́ю бж҃е́ственныѧ  бл҃года́ти, хрⷭ҇тѡ́вы стрⷭ҇тоте́рпцы, вѣ́рою соше́дшесѧ  почти́мъ досто́йнѡ. 
Мч҃нченъ: И҆́же мꙋ́дрыхъ стрⷭ҇тоте́рпєцъ кро́вь,  па́че кади́ла прїе́мъ сло́ве, тѣ́хъ мольба́ми  покаѧ́нїемъ къ тебѣ̀ припа́дающихъ сп҃сѝ, ꙗ҆́кѡ  є҆ди́нъ млⷭ҇тивъ. 
Бг҃оро́диченъ: И҆зли́шествомъ блꙋ́днагѡ житїѧ̀, ко  а҆́дꙋ ны́нѣ прибли́жихсѧ: премно́гое бл҃гоꙋтро́бїе  ѻ҆трокови́це и҆мꙋ́щи, ꙗ҆́кѡ бг҃а бл҃гоꙋтро́бнаго  ро́ждши неизрече́ннѡ, оу҆ще́дривши сп҃си́ мѧ. 
И҆́нъ 
І҆рмо́съ: Веще́ственнагѡ ѻ҆гнѧ̀ пла́мень  невеще́ственнымъ оу҆вѧди́ша, бг҃озри́мїи ѻ҆́троцы, и҆  поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Ꙗ҆́кѡ всѣ́хъ содѣ́тель, а҆́гг҃лы оу҆мы́слилъ  є҆сѝ, и҆ предста́ша тѝ со стра́хомъ, зовꙋ́ще:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Прича́стїемъ бж҃е́ственнагѡ ѻ҆гнѧ̀, ꙗ҆́коже  пла́мень бы́вше нбⷭ҇ныѧ оу҆мы̀ зовꙋ́тъ: бл҃гослови́те  всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те є҆го̀  во вѣ́ки. 
Невеще́ствєнныѧ и҆ оу҆́мныѧ а҆́гг҃лы пре́жде  соста́вилъ є҆сѝ ви́димыхъ всѣ́хъ, непреста́ннѡ тебѣ̀  зовꙋ́щихъ: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте  и҆ превозноси́те є҆го̀ во вѣ́ки. 
Бг҃оро́диченъ: Сло́во ѻ҆́ч҃ее, па́че сло́ва  воплоще́нное бг҃ороди́тельнице дв҃о родила̀ є҆сѝ:  є҆го́же пою́тъ всѧ̑ дѣла̀ ꙗ҆́кѡ гдⷭ҇а, и҆  превозно́сѧтъ во всѧ̑ вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ го́рꙋ несѣко́мꙋю,  же́злъ прозѧ́бшїй, и҆са́їа взыва́ше, ѿ ко́рене дв҃дова.  (с. 392) 
І҆а́кѡвъ пе́рвенство прїѧ́тъ, ра́ди воздержа́нїѧ  и҆ногда̀, и҆са́ѵъ же старѣ́йшинство ѿдадѐ, не  оу҆держа́въ чре́во. ко́ль ѕло̀ невоздержа́нїе, и҆ ко́ль  вели́ко воздержа́нїе! бѣ́гай неподо́бїѧ, возлюбѝ, ѽ  дꙋшѐ, до́брыхъ прибавле́нїе. 
Ꙗ҆́кѡ мнѡ́гаѧ претерпѣ́въ непоро́чный, вѣнча́сѧ  і҆́ѡвъ: и҆скꙋше́нїй бо сте́кшесѧ пото́цы, не поколеба́ша  є҆мꙋ̀ серде́чнагѡ столпа̀. томꙋ̀ ревнꙋ́й всегда̀,  непрело́жна пребыва́ющи, ѽ дꙋшѐ, лꙋка́вагѡ козньмѝ. 
Мч҃нченъ: Ѡ҆бостри́вшесѧ ѻ҆гне́мъ бж҃е́ственнагѡ  дх҃а, мечѝ ꙗ҆ви́стесѧ ꙗ҆́вѣ, сѣкꙋ́ще полкѝ  проти́вныѧ, стрⷭ҇тоно́сцы хрⷭ҇тѡ́вы, и҆ вели́кими  побѣ́дами прославлѧ́еми, вѣнча́стесѧ всеси́льною рꙋко́ю  всѣ́хъ цр҃ѧ̀. 
Мч҃нченъ: Мно́жество мч҃нкъ непоро́чное,  безмѣ́рныхъ мои́хъ ѕѡ́лъ мно́жество, ѡ҆чи́стити моли́те  влⷣкꙋ и҆ бг҃а, ва́шѧ неизречє́нныѧ трꙋды̀ прїе́мшаго,  и҆ со безпло́тныхъ во́инствы ва́съ сочета́вшаго. 
Бг҃оро́диченъ: Свѣ́тлаѧ влⷣчнѧѧ пала́та, до́мъ  мѧ̀ покажѝ свѣ́та, непроходи́маѧ две́ре, ѿве́рзи мѝ  покаѧ́нїѧ пꙋти̑, землѐ свѧта́ѧ, къ земли́ мѧ кро́ткихъ  наста́ви влⷣчце, всѧ́кагѡ мѧ̀ влады́чества страсте́й  ꙗ҆вѝ свобо́дна. 
И҆́нъ 
І҆рмо́съ: Сла́дкою пречⷭ҇тагѡ твоегѡ̀ ржⷭ҇тва̀  стрѣло́ю оу҆ѧ́звлени чⷭ҇таѧ, твое́й достожела́ннѣй  добро́тѣ дивѧ́щесѧ, пѣ́сньми а҆́гг҃льскими досто́йнѡ  тѧ̀, ꙗ҆́кѡ мт҃рь бж҃їю велича́емъ. 
И҆̀же свѣ́тꙋ вели́комꙋ и҆ пе́рвомꙋ ны́нѣ  предстоѧ́ще ли́цы, мл҃твенницы сильнѣ́йшїи бы́сте ѡ҆  всѣ́хъ на́съ, ва́съ, ꙗ҆́коже мо́щно, ѽ  бж҃е́ственнѣйшїи а҆́гг҃ли бж҃їи, велича́ющихъ.  [Два́жды.] 
Равноси́льнꙋю трⷪ҇цꙋ сла́вити сподо́бльшесѧ  ꙗ҆́снѡ, тоѧ̀ сїѧ́нїемъ пе́рвѣе ѡ҆свѣща́еми,  ѡ҆свѣти́тисѧ вторы́мъ сїѧ́нїемъ сподо́бите на́съ, и҆̀же  ва́съ бл҃гоче́стнѡ велича́ющихъ. (с. 393) 
Бг҃оро́диченъ: Тѧ̀ на́шегѡ сп҃се́нїѧ ѡ҆снова́нїе  всѝ вѣ́мы: твое́ бо пречⷭ҇тое ржⷭ҇тво̀ сп҃сло̀ є҆́сть,  кро́вїю бг҃одѣ́тельною, пою́щыѧ тѧ̀ бцⷣе, и҆ вѣ́рнѡ  сла́вѧщыѧ. 
Та́же, Досто́йно є҆́сть: Є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры оу҆мили́тєльны, гла́съ  г҃: 
Разсѣ́ѧнный мо́й оу҆́мъ соберѝ гдⷭ҇и, и҆  ѡ҆лѧденѣ́вшее се́рдце моѐ ѡ҆чи́сти, ꙗ҆́кѡ петрꙋ̀ даѧ́  ми покаѧ́нїе, ꙗ҆́кѡ мытарю̀ воздыха́нїе, и҆ ꙗ҆́коже  блꙋдни́цѣ сле́зы, да ве́лїимъ гла́сомъ зовꙋ́ ти: бж҃е  сп҃си́ мѧ, ꙗ҆́кѡ є҆ди́нъ бл҃гоꙋтро́бенъ и҆  чл҃вѣколю́бецъ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ и҆ возвесели́хомсѧ: во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Мно́жицею пѣ́нїе соверша́ѧ, ѡ҆брѣто́хсѧ грѣ́хъ  скончава́ѧ, ѧ҆зы́комъ оу҆́бѡ пѣ́нїе вѣща́ѧ, дꙋше́ю же  безмѣ̑стнаѧ помышлѧ́ѧ: но ѻ҆боѐ и҆спра́ви хрⷭ҇тѐ бж҃е  покаѧ́нїемъ, и҆ сп҃си́ мѧ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Ст҃ы́хъ стрⷭ҇тоте́рпєцъ па́мѧть,  прїиди́те лю́дїе, всѝ почти́мъ, ꙗ҆́кѡ позо́ръ бы́вше  а҆́гг҃лѡмъ и҆ человѣ́кѡмъ, побѣ́ды вѣнцы̀ ѿ хрⷭ҇та̀  прїѧ́ша, и҆ мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ: Ст҃опервочⷭ҇таѧ  похвало̀ сꙋ́щи нбⷭ҇ныхъ чинѡ́въ, а҆пⷭ҇лѡвъ пѣ́нїе, и҆  прⷪ҇ро́кѡвъ сбытїѐ, влⷣчце, прїимѝ мл҃твы на́шѧ. 
Та́же, Бл҃го є҆́сть и҆сповѣ́датисѧ: И҆  трист҃о́е. По Ѻ҆́ч҃е на́шъ: тропа́рь и҆ є҆ктенїа̀:  та́же ча́съ а҃-й, и҆ ѿпꙋ́стъ. 
Въ понедѣ́льникъ бл҃жє́нны, гла́съ г҃: 
Ѿве́ргша хрⷭ҇тѐ за́повѣдь твою̀, пра́ѻтца  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре и҆сповѣ́давша тѧ̀ на (с. 394) крⷭ҇тѣ̀, во́нь  всели́лъ є҆сѝ, зовꙋ́ща: помѧни́ мѧ сп҃се, въ црⷭ҇твїи  твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ѕѡ́лъ мои́хъ мно́жество, по мно́жествꙋ млⷭ҇ти  твоеѧ̀, хрⷭ҇тѐ, презрѣ́въ сп҃си́ мѧ: и҆ въ де́нь  сꙋ́дный ѡ҆сꙋжде́нїѧ и҆зба́ви мѧ̀ сп҃се, и҆ вѣ́чнагѡ  мꙋче́нїѧ, ꙗ҆́кѡ да пѣсносло́влю твою̀ бл҃госты́ню. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Херꙋві́ми и҆ серафі́ми, прⷭ҇то́ли, а҆рха́гг҃ли,  си̑лы, и҆ нача̑ла, и҆ гдⷭ҇ьствїѧ, а҆́гг҃ли и҆ вла̑сти  всѧ̑, оу҆моли́те содѣ́телѧ, презрѣ́ти тогда̀ моѧ̑  согрѣшє́нїѧ, є҆гда̀ хо́щетъ сꙋди́ти землѝ, ꙗ҆́кѡ  чл҃вѣколю́бецъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Ѿ крове́й сщ҃е́нныхъ багрѧни́цꙋ ѡ҆мочи́вше  хрⷭ҇тѡ́вы страда́льцы, цр҃ю̀ си́лъ сца́рствовати  вои́стиннꙋ сподо́бишасѧ бг҃олѣ́пнѡ: и҆ на́мъ про́сѧтъ  прегрѣше́нїй ѡ҆ставле́нїѧ, досто́йнѡ тѣ́хъ всегда̀  почита́ющымъ. 
Сла́ва: Трїѷпоста́сное вѣ́рнїи є҆ди́но  бж҃ество̀, пою́ще бл҃гоче́стнѡ, ѻ҆ц҃а̀, и҆ сло́ва, и҆  ст҃а́гѡ оу҆тѣ́шителѧ дх҃а, а҆́гг҃льски возопїи́мъ  гла́сы немо́лчнѡ: ст҃ъ, ст҃ъ, ст҃ъ є҆сѝ бж҃е, сп҃са́ѧй  дꙋ́шы на́шѧ. 
И҆ ны́нѣ, бг҃оро́диченъ: Ꙗ҆́же свѣ́тъ ѿ  свѣ́та ро́ждшаѧ, ѻ҆́блаче свѣ́тлый, ѡ҆мраче́ннаго мѧ̀  страстьмѝ и҆ сластьмѝ житїѧ̀, ко свѣ́тꙋ наста́вльши,  и҆спра́ви чⷭ҇таѧ, и҆ оу҆лꙋчи́ти сла́вꙋ моли́сѧ, ю҆́же  полꙋчи́ша ны́нѣ, и҆̀же до́брѣ пожи́вшїи. 


(с. 395) 
Въ понедѣ́льникъ ве́чера, 
на Гдⷭ҇и воззва́хъ, стїхи̑ры, гла́съ г҃, 
Подо́бенъ: Крⷭ҇тоѡбра́знѡ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Ю҆́же во мнѣ̀ многоѡбра́зный ѕмі́й, оу҆ви́дѣвъ  лѣ́ность къ полє́знымъ дѣлѡ́мъ, и҆ манове́нїемъ ко  ѕлы́мъ и҆ го́ршымъ преѡбразꙋ́етсѧ, показꙋ́ѧ грѣха̀  сла́дость, свое́ же го́рькое дѣ́ланїе, и҆ сопроти́вное  бж҃е́ственнымъ за́повѣдемъ. тѣ́мже и҆ порѣва́етъ мѧ̀  нра́вомъ, ꙗ҆́кѡ дѡ́браѧ, ѕла̑ѧ прїима́ти лꙋка́вымъ,  хрⷭ҇тѐ. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Всѧ́къ пꙋ́ть беззако́нїѧ и҆ грѣхо́вный  ше́ствовавъ оу҆се́рднѡ, ѡ҆ста́вивъ пра́вый до конца̀,  ны́нѣ ко вратѡ́мъ смє́ртнымъ прибли́жихсѧ,  оу҆тѣснѧ́емь зовꙋ̀: живота̀ на́шегѡ пꙋтю̀, і҆и҃се мо́й  пребл҃гі́й, къ широтѣ̀ покаѧ́нїѧ и҆́стиннагѡ ѡ҆брати́въ  сп҃сѝ, да́ждь мѝ и҆справле́нїе: и҆ пре́жде сме́рти,  проще́нїѧ бж҃е́ственнагѡ сподо́би мѧ̀. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Оу҆мертви́хсѧ грѣхѝ разли́чными, и҆  прегрѣше́нїй мно́жествы, и҆ безмѣ́стїемъ вели́кимъ,  лежꙋ̀ ме́ртвъ, безпо́мощенъ вои́стиннꙋ. є҆ди́на же  живе́тъ наде́жда моѧ̀, ꙗ҆́же къ твоемꙋ̀ бл҃гоꙋтро́бїю:  мє́ртвымъ дыха́нїе вкꙋ́пѣ и҆ живо́тъ подава́ѧ хрⷭ҇тѐ,  и҆ оу҆мерщвлѧ́ѧй стра̑сти на́съ оу҆мертви́вшыѧ, тѣ́мже  предвари́въ, вѣ́чныѧ сме́рти и҆схити́ мѧ. (с. 396) 
Та́же, стїхи̑ры мине́и: Сла́ва, ст҃о́мꙋ, а҆́ще  и҆́мать: И҆ ны́нѣ, бг҃оро́диченъ. А҆́ще ли нѣ́сть  мине́и, и҆́ны стїхи̑ры ст҃о́мꙋ и҆ вели́комꙋ і҆ѡа́ннꙋ  прⷣте́чи. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
И҆́же мт҃рнее безча́дїе, и҆ ѻ҆́ч҃ее безгла́сїе въ  рождествѣ̀ твое́мъ предте́че разрѣши́вый, моегѡ̀  се́рдца безча́дїе, и҆ дꙋшѝ безслове́сїе, разрѣшѝ  мл҃твами твои́ми бл҃гопрїѧ́тными, къ млⷭ҇рдомꙋ ѻ҆́ч҃ꙋ  сн҃ꙋ, всѣ́хъ влⷣцѣ и҆ бг҃ꙋ, є҆го́же ꙗ҆́кѡ сло́ва  оу҆́мъ безстра́стнѡ родѝ: и҆ любє́знаѧ томꙋ̀ и҆  глаго́лати и҆ твори́ти оу҆крѣпи́ мѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
И҆́же хрⷭ҇тꙋ̀ оу҆гото́вавъ стєзѝ, и҆ шє́ствїѧ  и҆спра́вивъ, пред̾ є҆гѡ́же лице́мъ по́сланъ бы́сть, и҆  моѐ се́рдце бл҃гоше́ственно томꙋ̀ покажѝ, мл҃твами  твои́ми и҆ помощьмѝ проѧвле́нными: и҆́же нога́мъ є҆гѡ̀  честны́мъ досто́инъ ꙗ҆ви́лсѧ є҆сѝ, нбⷭ҇ныѧ мѧ̀ землѝ  ходи́ти сподо́би, є҆́юже ше́ствꙋютъ кро́ткихъ но́зѣ, да  любо́вїю ꙗ҆́кѡ хода́таѧ почита́ю тѧ̀. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Житїю̀ а҆́гг҃льскомꙋ поревнова́лъ є҆сѝ на  землѝ, прⷪ҇ро́ческое соверше́нїе, и҆ но́вагѡ завѣ́та  первомч҃нче, и҆́же сꙋ́щымъ под̾ земле́ю пе́рвый  проповѣ́дниче бж҃е́ственнагѡ сло́ва та́мѡ соше́ствїѧ,  ѿ хрⷭ҇та̀ свидѣ́тельствованный: дрꙋ́же а҆́гнца, и҆  и҆зба́вителѧ, ѿ всѧ́кихъ собла̑знъ вра́жїихъ, и҆  многоплете́нныхъ и҆скꙋше́нїй є҆гѡ̀, твоего̀ раба̀  и҆зба́ви крⷭ҇ти́телю і҆ѡа́нне, мл҃твами твои́ми. 
Сла́ва, и҆ ны́нѣ, бг҃оро́диченъ: Ꙗ҆́же свѣ́та  незаходи́магѡ ѻ҆́блаче, бг҃ора́дованнаѧ ѻ҆трокови́це,  бл҃гослове́ннаѧ мр҃і́е, возсїѧ́й мѝ свѣ́тъ покаѧ́нїѧ во  тьмѣ̀ грѣхо́внѣй безꙋ́мнѡ содержи́мꙋ: и҆ и҆зба́ви  мольба́ми твои́ми ѻ҆гнѧ̀ гее́нскагѡ, и҆ тьмы̀  несвѣти́мыѧ, и҆ днѐ невече́рнѧгѡ ꙗ҆вѝ (с. 397)  прича́стника дв҃о, прибѣга́ющаго под̾ кро́въ тво́й  пречⷭ҇таѧ. 
Та́же, Свѣ́те ти́хїй: Прокі́менъ днѐ: 
На стїхо́внѣ стїхи̑ры, гла́съ г҃: 
Вече́рнюю пѣ́снь прино́симъ тѝ хрⷭ҇тѐ, съ  кади́ломъ и҆ пѣ́сньми дх҃о́вными, поми́лꙋй сп҃се дꙋ́шы  на́шѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Сп҃си́ мѧ гдⷭ҇и бж҃е мо́й, ты́ бо всѣ̑мъ є҆сѝ  сп҃се́нїе: бꙋ́рѧ мѧ̀ страсте́й смꙋща́етъ, и҆ бре́мѧ  беззако́нїѧ погрꙋжа́етъ мѧ̀. да́ждь мѝ рꙋ́кꙋ по́мощи, и҆  возведи́ мѧ къ свѣ́тꙋ покаѧ́нїѧ, ꙗ҆́кѡ є҆ди́нъ  бл҃гоꙋтро́бенъ и҆ чл҃вѣколю́бецъ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Ве́лїѧ мч҃нкъ твои́хъ хрⷭ҇тѐ си́ла: во гробѣ́хъ  бо лежа́ще дꙋ́хи прого́нѧтъ, и҆ оу҆праздни́ша вра́жїю  вла́сть, вѣ́рою трⷪ҇ческою подви́гшесѧ ѡ҆ бл҃гоче́стїи. 
Сла́ва, и҆ ны́нѣ, бг҃оро́диченъ: Въ жена́хъ  ст҃а́ѧ бцⷣе, мт҃и безневѣ́стнаѧ, молѝ, є҆го́же  родила̀ є҆сѝ, цр҃ѧ̀ и҆ бг҃а, да сп҃се́тъ на́съ ꙗ҆́кѡ  чл҃вѣколю́бецъ. 
Та́же, Ны́нѣ ѿпꙋща́еши: Трист҃о́е. И҆ по  Ѻ҆́ч҃е на́шъ: тропа́рь, и҆ ѿпꙋ́стъ. (с. 398) 
Въ понедѣ́льникъ на повече́рїи,, 
канѡ́нъ прест҃ѣ́й бцⷣѣ. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Въ лѣ́ности житїѐ сконча́въ, прибли́жихсѧ къ  концꙋ̀ житїѧ̀ моегѡ̀: но сама̀ пречⷭ҇таѧ, понѐ въ  послѣ́днее вре́мѧ, да́ждь мѝ оу҆миле́нїе, молю́сѧ,  ꙗ҆́кѡ да пла́чꙋсѧ го́рькѡ ѡ҆ безмѣ́рныхъ мои́хъ  прегрѣше́нїихъ. 
Ѡ҆скверни́въ безꙋ́мнѡ, ю҆́же по ѡ҆́бразꙋ, красотꙋ̀  страстьмѝ пло́ти моеѧ̀ дв҃о, бж҃їѧгѡ оу҆страши́хсѧ  негодова́нїѧ, и҆ оу҆жа́снагѡ ѻ҆́гненнагѡ преще́нїѧ: но  сама̀ поми́лꙋй мѧ̀ прибѣга́ющаго къ тебѣ̀. 
Сла́ва: Колѣ̑на преклони́въ ѻ҆каѧ́нный, твою̀  прошꙋ̀ по́мощь прест҃а́ѧ дв҃о: но ты̀ оу҆слы́ши болѧ́щꙋю  дꙋ́шꙋ, и҆ належа́щїй ѻ҆́блакъ печа́ли моеѧ̀ разорѝ  заре́ю твои́хъ мл҃твъ. 
И҆ ны́нѣ: Напои́тисѧ бога́тнѡ слеза́ми да́ждь,  бразда́мъ стра́стныѧ моеѧ̀ дꙋшѝ, и҆ пло́дъ принести́ ми  стори́чный влⷣчце сподо́би, и҆ се́рдце моѐ всѧ́кагѡ  весе́лїѧ и҆спо́лни, да сла́влю тѧ̀. 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Сле́зъ тꙋ́чꙋ пода́ждь мѝ бл҃га́ѧ бцⷣе, и҆ си́ми  оу҆гасѝ страсте́й мои́хъ пе́щь, и҆ всѧ́кїѧ ѡ҆мы́й  дꙋшє́вныѧ моѧ̑ сквє́рны.  
Въ беззако́нїихъ ѡ҆скверни́хъ бл҃горо́дїе дꙋшѝ  пречⷭ҇таѧ, и҆ трепе́щꙋ и҆стѧза́нїѧ, є҆гда̀ и҆стѧ́жетъ  мѧ̀ ѡ҆́браза достоѧ́нїѧ, сло́во. (с. 399) 
Сла́ва: Бꙋ́рѧ прегрѣше́нїй ѡ҆б̾е́мши мѧ̀ ны́нѣ,  во глꙋбинꙋ̀ ѿча́ѧнїѧ сведѐ: но да́ждь мѝ рꙋ́кꙋ  чⷭ҇таѧ, и҆ на покаѧ́нїе мѧ̀ наста́ви. 
И҆ ны́нѣ: И҆зба́ви гее́нны и҆ всѧ́кагѡ и҆на́гѡ  преще́нїѧ въ ча́съ сꙋда̀, раба̀ твоего̀ пренепоро́чнаѧ,  и҆ прича́стника сотворѝ сн҃а и҆ бг҃а твоегѡ̀ ца́рствїю. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Прїидо́ша чⷭ҇таѧ, безмѣ́стныхъ дѣ́лъ во́ды, до  ѻ҆каѧ́нныѧ моеѧ̀ дꙋшѝ. тѣ́мже по́мыслы бре́нїѧ  ѡ҆держи́мь, вопїю̀ съ болѣ́знїю: не пре́зри менѐ  влⷣчце раба̀ твоегѡ̀. 
Ѕвѣ́рїе мы́сленнїи, ны́нѣ неми́лостивнѡ  ѡ҆быдо́ша мѧ̀, тща́щесѧ восхи́тити неща́днѡ смире́ннꙋю  мою̀ дꙋ́шꙋ, всенепоро́чнаѧ: но сн҃омъ пречⷭ҇таѧ сокрꙋшѝ  дꙋшетлѣ̑нныѧ чє́люсти. 
Сла́ва: Млⷭ҇тива бꙋ́ди твоемꙋ̀ рабꙋ̀ влⷣчце,  молю́сѧ, и҆ ча́емагѡ преще́нїѧ лю́ди твоѧ̑ и҆схитѝ  всечⷭ҇таѧ, да зове́мъ тѝ бл҃годарѧ́ще: сла́ва тебѣ̀  всѣ́хъ цр҃и́це. 
И҆ ны́нѣ: Є҆гда̀ въ нощѝ жени́хъ прїи́детъ  сꙋди́ти землѝ, тогда̀ во срѣ́тенїе є҆гѡ̀ со свѣ́тлою  свѣще́ю бл҃говолѝ пречⷭ҇таѧ и҆зы́ти мѝ, и҆  поклони́тисѧ тогѡ̀ прише́ствїю. 
Пѣ́снь є҃ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый, и҆  къ тебѣ̀ оу҆́тренююще, воспѣва́емъ тѧ̀ чл҃вѣколю́бче. 
Псѝ мно́зи ѡ҆держа́ша мѧ̀ вои́стиннꙋ, со́нмъ  лꙋка́выхъ дх҃ѡ́въ ѡ҆бы́де мѧ̀: но си́хъ пречⷭ҇таѧ  совѣ́ты ны́нѣ разорѝ. 
Ро́въ мнѣ̀ ны́нѣ лꙋка́вый и҆зры́въ, воврещи́ мѧ  во́нь покꙋша́етсѧ: но твое́ю десни́цею влⷣчце, да  впаде́тъ въ ꙗ҆́мꙋ, ю҆́же сотворѝ. (с. 400) 
Сла́ва: Да не ꙗ҆́ростїю сн҃а твоегѡ̀ ѡ҆бличе́нъ  бꙋ́дꙋ, во вре́мѧ прише́ствїѧ є҆гѡ̀, ни гнѣ́вомъ є҆гѡ̀  накажꙋ́сѧ всепѣ́таѧ: но сп҃си́ мѧ мольба́ми твои́ми. 
И҆ ны́нѣ: Ви́ждь чⷭ҇таѧ не́мощь, ви́ждь смире́нїе  ѻ҆каѧ́нныѧ моеѧ̀ дꙋшѝ, и҆ безпло́тныхъ вра̑гъ  воста́нїе: и҆ си́хъ вре́да и҆зба́ви мѧ̀. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Ма́нїемъ всѣ́хъ зижди́телѧ, є҆гда̀ хо́щетъ дꙋша̀  моѧ̀ разлꙋчи́тисѧ ѿ пло́ти, всенепоро́чнаѧ, свободи́ мѧ  рꙋкѝ ненави́дѧщихъ мѧ̀, бцⷣе всепѣ́таѧ. 
И҆зсꙋшѝ мꙋ̑тныѧ рѣ́ки бг҃ороди́тельнице,  лꙋка́выхъ мои́хъ дѣѧ́нїй стрꙋѧ́ми оу҆миле́нїѧ, и҆  напра́ви къ водѣ̀ ѡ҆сла́бы въ де́нь сꙋда̀. 
Сла́ва: Вѣ́си мою̀ не́мощь дꙋше́внꙋю, и҆ оу҆ма̀  моегѡ̀ некрѣ́пость пречⷭ҇таѧ, и҆ пло́ти неможе́нїе.  тѣ́мже сп҃сѝ раба̀ твоего̀: тѧ́ бо стѧжа́хъ застꙋ́пницꙋ  непобѣди́мꙋю. 
И҆ ны́нѣ: Стрꙋи̑ мнѣ̀ сле́зъ дх҃о́вныхъ пода́ждь  ѻ҆трокови́це, и҆́миже и҆змы́ю ти́нꙋ прегрѣше́нїй  мои́хъ, и҆ страсте́й молвꙋ̀ пренепоро́чнаѧ, и҆ сквє́рны  тѣлє́сныѧ. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ: Подо́бенъ: Красотѣ̀ двⷭ҇тва: 
Млⷭ҇тиваго во чре́вѣ носи́вшаѧ, прибѣга́ющаго  под̾ кро́въ тво́й, и҆ просѧ́ща ѿ дꙋшѝ бж҃е́ственнꙋю  твою̀ по́мощь, влⷣчце оу҆ще́дри, и҆ млⷭ҇ти сподо́би,  є҆гда̀ предста́немъ влⷣцѣ тва́ри, и҆зба́ви чⷭ҇таѧ  ѻ҆гнѧ̀ вѣ́чнагѡ, и҆ всѧ́кагѡ ѡ҆сꙋжде́нїѧ. 
Пѣ́снь з҃ 
І҆рмо́съ: Пре́жде ѡ҆́бразꙋ злато́мꙋ, персі́дскомꙋ  чти́лищꙋ, ѻ҆́троцы не поклони́шасѧ, трїѐ пою́ще  посредѣ̀ пе́щи: ѻ҆тцє́въ бж҃е бл҃гослове́нъ є҆сѝ.  (с. 401) 
И҆злїѧ́шасѧ на мѧ̀ чⷭ҇таѧ, прегрѣше́нїй во́ды до  дꙋшѝ моеѧ̀, бе́здна же ѡ҆бы́де мѧ̀ послѣ́днѧѧ: но сего̀  и҆змѝ треволне́нїѧ. 
Ѡ҆кропи́ мѧ чⷭ҇таѧ, кро́вїю и҆з̾ ре́бръ ржⷭ҇тва̀  твоегѡ̀, мно́жествомъ млⷭ҇ти твоеѧ̀: ѡ҆мы́й же мѧ̀  сле́зными стрꙋѧ́ми, и҆ ѡ҆чи́сти мѧ̀ ѿ всѧ́кїѧ скве́рны. 
Сла́ва: Сокрꙋше́нїе мое́й дꙋшѝ, смире́нїе же  се́рдцꙋ да́ждь всечⷭ҇таѧ, ꙗ҆́кѡ да всѧ́кагѡ и҆зба́влюсѧ  кова́рства, при́снѡ мѧ̀ неща́днѡ ловѧ́щихъ. 
И҆ ны́нѣ: Ꙗ҆́кѡ млⷭ҇тива мт҃и бж҃їѧ, рабы̑ твоѧ̑  влⷣчце, млⷭ҇ти сподо́би, и҆̀же вѣ́рою сн҃ꙋ твоемꙋ̀  вопїю́щыѧ: ѻ҆тцє́въ бж҃е бл҃гослове́нъ є҆сѝ. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Стрѣ́лы стрѣльца̀ сокрꙋшѝ чⷭ҇таѧ, держа́вою  сн҃а твоегѡ̀, и҆ сегѡ̀ непра́вда ны́нѣ да сни́детъ на  ве́рхъ є҆гѡ̀, да воспою̀: всѧ̑ дѣла̀ гдⷭ҇нѧ гдⷭ҇а  по́йте и҆ превозноси́те є҆го̀ во вѣ́ки. 
Свѣ́томъ твои́мъ ѡ҆зарѝ ѻ҆трокови́це,  ѡ҆мраче́ное моѐ се́рдце, и҆ ѻ҆рꙋ́жїемъ свѣ́та свѣ́тꙋ  двє́ри ѿве́рзи мѝ зовꙋ́щꙋ: бл҃гослови́те всѧ̑ дѣла̀  гдⷭ҇нѧ гдⷭ҇а, по́йте и҆ превозноси́те є҆го̀ во вѣ́ки. 
Сла́ва: Оу҆снꙋ́въ въ сме́рти, лежꙋ̀ во гро́бѣ  ѿча́ѧнїѧ, но сама́ мѧ возста́ви дв҃о, и҆ бо́дреннѡ  пѣ́ти сподо́би: бл҃гослови́те всѧ̑ дѣла̀ гдⷭ҇нѧ гдⷭ҇а,  по́йте и҆ превозноси́те є҆го̀ во вѣ́ки. 
И҆ ны́нѣ: Не преста́й чⷭ҇таѧ, молѧ́щи ѡ҆ чтꙋ́щихъ  тѧ̀ во оу҆миле́нїи, и҆зба́витисѧ сѣте́й дїа́вольскихъ,  сн҃ꙋ твоемꙋ̀ вопїю́щихъ: бл҃гослови́те всѧ̑ дѣла̀ гдⷭ҇нѧ  гдⷭ҇а, по́йте и҆ превозноси́те є҆го̀ во вѣ́ки. (с. 402) 
Пѣ́снь ѳ҃ 
І҆рмо́съ: Въ зако́нѣ сѣ́ни и҆ писа́нїй ѡ҆́бразъ  ви́димъ вѣ́рнїи: всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ: тѣ́мъ перворожде́нное сло́во,  ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
Ѡ҆бꙋрева́етъ страсте́й волне́нїе, и҆ смꙋще́нїе  скве́рныхъ помышле́нїй дꙋ́шꙋ мою̀, и҆ лꙋка́выхъ  человѣ̑къ бꙋ́рѧ при́снѡ мѧ̀ смꙋща́етъ: но ꙗ҆́кѡ  чл҃вѣколюби́ва дв҃о, ѡ҆держи́мыѧ нꙋ́жды вско́рѣ мѧ̀  и҆зба́ви. 
Дꙋшѐ смире́ннаѧ, ѿстꙋпѝ лꙋка́выхъ твои́хъ  дѣѧ́нїй, и҆ преста́ни ѿ ѕло́бы, и҆ є҆́же прогнѣ́вати  бг҃а, воспрїими́ же оу҆се́рднѡ за́пѡвѣди є҆гѡ̀: бцⷣꙋ  бо и҆́маши пꙋти̑ твоѧ̑ направлѧ́ющꙋю. 
Сла́ва: Ꙗ҆́кѡ ро́ждшаѧ всѣ́хъ гдⷭ҇а, страсте́й  мѧ̀ свободѝ, и҆ лю́тыхъ грѣхѡ́въ, и҆ всего́ мѧ дѣ́лы  бл҃ги́ми за мно́гое млⷭ҇рдїе твоѐ ѡ҆богатѝ: да ра́дꙋѧсѧ  любо́вїю велича́ю тѧ̀ всенепоро́чнаѧ. 
И҆ ны́нѣ: Приближа́етсѧ дꙋшѐ коне́цъ, при  две́рехъ сꙋди́ще, ѿстꙋпѝ дѣ́лъ стꙋ́дныхъ, и҆  прїими́сѧ за бл҃го́е житїѐ: и҆́маши бо побо́рницꙋ бцⷣꙋ,  и҆збавлѧ́ющꙋю тѧ̀ ѿ всѧ́кагѡ ѡ҆ѕлобле́нїѧ. 
Та́же, Досто́йно є҆́сть: И҆ покло́нъ.  Трист҃о́е. По Ѻ҆́ч҃е на́шъ: тропа́рь, и҆ про́чее  ѻ҆бы́чно, и҆ ѿпꙋ́стъ. 
Во вто́рникъ оу҆́тра, 
по а҃-мъ стїхосло́вїи сѣда́льны оу҆мили́тельны,  Гла́съ г҃: 
Прише́льствꙋющи на землѝ дꙋшѐ моѧ̀, пока́йсѧ,  пе́рсть бо во гро́бѣ не пое́тъ, ни ѿ прегрѣше́нїй  и҆збавлѧ́етъ. возопі́й хрⷭ҇тꙋ̀ бг҃ꙋ: сердцевѣ́дче,  согрѣши́хъ тѝ, пре́жде да́же не ѡ҆сꙋ́диши менѐ,  пощадѝ мѧ̀ бж҃е и҆ поми́лꙋй мѧ̀. (с. 403) 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Доко́лѣ дꙋшѐ моѧ̀ пребыва́еши въ согрѣше́нїихъ;  доко́лѣ прїе́млеши покаѧ́нїѧ ѿложе́нїе; прїимѝ во  оу҆мѣ̀ сꙋ́дъ грѧдꙋ́щїй, возопі́й хрⷭ҇тꙋ̀ бг҃ꙋ:  сердцевѣ́дче, согрѣши́хъ, безгрѣ́шне гдⷭ҇и, поми́лꙋй  мѧ̀. 
Сла́ва, и҆ ны́нѣ, бг҃оро́диченъ: Прибѣ́жище и҆  си́ло на́ша бцⷣе, крѣ́пкаѧ помо́щнице мі́ра, мл҃твами  твои́ми покры́й рабы̑ твоѧ̑ ѿ всѧ́кїѧ нꙋ́жды, є҆ди́на  бл҃гослове́ннаѧ. 
По в҃-мъ стїхосло́вїи сѣда́льны, гла́съ г҃: 
На стра́шнѣмъ сꙋди́щи без̾ сопє́рникъ  ѡ҆блича́юсѧ, и҆ без̾ свидѣ́телей ѡ҆сꙋжда́юсѧ: кни̑ги бо  сѡ́вѣстныѧ разгиба́ютсѧ, и҆ дѣла̀ сокровє́ннаѧ  ѿкрыва́ютсѧ. пре́жде да́же оу҆́бѡ во ѻ҆́номъ  всенаро́дномъ позо́рищи хо́щеши и҆стѧза́ти, ꙗ҆̀же мно́ю  содѣ̑ѧннаѧ, бж҃е, ѡ҆чи́сти мѧ̀, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Глꙋбинꙋ̀ согрѣше́нїй мои́хъ ты̀ вѣ́си гдⷭ҇и:  да́ждь мѝ рꙋ́кꙋ по́мощи ꙗ҆́кѡ петрꙋ̀, и҆ сп҃си́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Сїѧ́ете вѣ́рою пресвѣ̑тлаѧ свѣти̑ла  ст҃і́и, немощствꙋ́ющихъ вра́чеве, страстоте́рпцы  прехва́льнїи: мꙋчи́телей бо ра̑нъ не оу҆боѧ́стесѧ,  і҆́дѡльское ѕлоче́стїе низложи́сте, побѣ́дꙋ и҆мꙋ́ще  непобѣди́мꙋю крⷭ҇тъ и҆́стинный. 
Сла́ва, и҆ ны́нѣ, бг҃оро́диченъ: Прїимѝ влⷣчце  вѣ́рою притека́ющаго под̾ кро́въ тво́й, и҆ не  возненави́ждь менѐ, нижѐ пре́зри бл҃га́ѧ покаѧ́нїемъ  молѧ́щагосѧ. прїимѝ ꙗ҆́же ѿ оу҆́стъ недосто́йныхъ  мои́хъ мольбꙋ̀, и҆ хода́тайствомъ твои́мъ ѿ сѣте́й  и҆зба́ви мѧ̀, да со дерзнове́нїемъ вопїю́ ти: ра́дꙋйсѧ  ѡ҆бра́дованнаѧ. (с. 404) 
По г҃-мъ стїхосло́вїи сѣда́льны, гла́съ г҃: 
Подо́бенъ: Красотѣ̀ двⷭ҇тва: 
Под̾ кро́въ тво́й прибѣ́гше, вѣ́рою зове́мъ  и҆з̾ глꙋбины̀ дꙋше́вныѧ: бг҃обл҃же́нне прⷪ҇ро́че и҆  предте́че, напа́стей и҆ бѣ́дъ смꙋщє́нїѧ, и҆ недꙋ́гѡвъ  волнє́нїѧ оу҆тишѝ, и҆ сꙋ́етны сотворѝ врагѡ́въ  ѕлохи̑трыѧ совѣ́ты, просѧ̀ на́мъ ве́лїѧ млⷭ҇ти. 
Оу҆ны́нїе твоѐ дꙋшѐ ѻ҆каѧ́ннаѧ, пре́жде  и҆схо́да твоегѡ̀ ѿтрѧ́сши покаѧ́нїемъ, и҆ съ пла́чемъ  ѡ҆брати́сѧ зовꙋ́щи къ неѕло́бивомꙋ і҆и҃сꙋ чл҃вѣколю́бцꙋ:  согрѣши́хъ тѝ влⷣко, но ꙗ҆́кѡ млⷭ҇рдъ сп҃си́ мѧ,  мл҃твами ст҃а́гѡ предте́чи, и҆́же є҆ди́нъ сы́й  безгрѣ́шенъ. 
Сла́ва, и҆ ны́нѣ, бг҃оро́диченъ: Недомы́сленно и҆  непостижи́мо є҆́сть влⷣчце бг҃ора́дованнаѧ, є҆́же  содѣ́ланное ѡ҆ тебѣ̀ стра́шное бж҃їе та́инство: и҆́бо  неѡб̾име́ннаго заче́нши родила̀ є҆сѝ, пло́тїю  ѡ҆бложе́на ѿ пречⷭ҇тыхъ крове́й твои́хъ: є҆го́же  всегда̀ чⷭ҇таѧ съ прⷣте́чею молѝ, сп҃сти́сѧ дꙋша́мъ  на́шымъ. 
Канѡ́нъ оу҆мили́теленъ ко гдⷭ҇ꙋ на́шемꙋ і҆и҃сꙋ  хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ, [є҆гѡ́же  краегране́сїе: Мои́мъ стена́нїємъ вонмѝ бж҃їй  сло́ве.] Творе́нїе і҆ѡ́сифово. Гла́съ г҃. 
Пѣ́снь а҃ 
І҆рмо́съ: Ди́внѡ, сла́внѡ творѧ́й чꙋдеса̀, ты̀  є҆сѝ бж҃е, бе́зднꙋ ѡ҆землени́вый, и҆ колєсни́цы  потопи́вый, и҆ лю́ди сп҃сы́й пою́щыѧ тебѣ̀, ꙗ҆́кѡ цр҃ю̀  на́шемꙋ и҆ бг҃ꙋ. 
Са́ми себѐ пре́жде конца̀ вѣ́рнїи пла́чимъ ѿ  всеѧ̀ дꙋшѝ: приближа́етсѧ жени́хъ, возжже́мъ дѣѧ̑нїѧ  ꙗ҆́коже свѣ̑тлыѧ свѣщы̀, ꙗ҆́кѡ да бж҃е́ственный  черто́гъ оу҆лꙋчи́мъ вкꙋ́пѣ. 
Пока́ѧвсѧ дре́вле манассі́а ѿ всеѧ̀ дꙋшѝ,  сп҃се́сѧ: возопи́ бо ѿ среды̀ оу҆́зъ свѧ́занъ ко  є҆ди́номꙋ влⷣцѣ. томꙋ̀ ревнꙋ́й дꙋшѐ, и҆ сп҃се́шисѧ  оу҆до́бь. 
Мч҃нченъ: Ѻ҆че́съ слѣпотꙋ̀, рꙋ́къ лише́нїе,  ѧ҆зы́ка оу҆рѣ́занїе, но́гъ же ѿѧ́тїе, бе́дръ и҆  мы́шцей сокрꙋше́нїе, претерпѣ́ша бж҃е́ственнїи  страда́льцы, бл҃годарѧ́ще і҆и҃сꙋ хрⷭ҇тꙋ̀. (с. 405) 
Мч҃нченъ: Враче́бница ꙗ҆ви́сѧ на́мъ ра́ка моще́й  ва́шихъ, ст҃і́и мч҃нцы всѣ̑мъ вѣ̑рнымъ: и҆з̾ неѧ́же  почерпа́емъ и҆сцѣлє́нїѧ, дꙋ́шъ же и҆ тѣле́съ, по  до́лгꙋ ва́съ чтꙋ́щїи при́снѡ. 
Бг҃оро́диченъ: Безсме́ртїѧ ма́ннꙋ хрⷭ҇та̀ носѧ́щи,  ста́мно слове́снаѧ, го́рести дꙋшетлѣ́нныхъ страсте́й  и҆зба́ви мѧ̀ всепѣ́таѧ дв҃о: ꙗ҆́кѡ да вѣ́рою тѧ̀  славосло́влю бл҃гоче́стнѡ. 
Дрꙋгі́й канѡ́нъ предте́чи і҆ѡа́ннꙋ. 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Непло́дныѧ оу҆тро́бы бж҃е́ственное прозѧбе́нїе,  плоды́ ми добродѣ́телей прозѧба́ти, бг҃ꙋ моли́сѧ,  грѣха̀ моегѡ̀ разрѣша́ѧ непло́дїе, и҆ ѿгонѧ́ѧ мра́къ  ѿ оу҆ма̀ моегѡ̀, гдⷭ҇ень предте́че. 
Сл҃нца сла́вы ве́лїй, ꙗ҆́коже предтекꙋ́щаѧ  ѕвѣзда̀, вѣ́рою на землѝ ꙗ҆ви́лсѧ є҆сѝ, зе́млю всю̀  просвѣ́щшагѡ: того̀ оу҆́бѡ молѝ, ѡ҆мрачи́вшꙋюсѧ дꙋ́шꙋ  мою̀ ѕлы́ми помышле́ньми просвѣти́ти предте́че. 
И҆́же живо́тъ сꙋ́щымъ во а҆́дѣ, дх҃омъ  бж҃е́ственнымъ приближа́ющсѧ, предвозвѣсти́лъ є҆сѝ  прⷪ҇ро́че, мою̀ оу҆мерщвле́ннꙋю дꙋ́шꙋ ѡ҆живѝ твои́ми  мольба́ми: и҆ ꙗ҆́кѡ ѿ гро́ба прегрѣше́нїй возста́ви,  молю́сѧ, сла́вный предте́че. 
Бг҃оро́диченъ: Со а҆рха́гг҃лы и҆ а҆́гг҃лы дв҃о, и҆  со ст҃ы́ми всѣ́ми, и҆з̾ тебѐ гдⷭ҇а ꙗ҆́вльшагосѧ на́мъ  молѝ, мо́лимсѧ, и҆́стиннꙋю бцⷣꙋ и҆сповѣ́дающымъ тѧ̀  ѿ бѣ́дъ и҆зба́витисѧ. 
Пѣ́снь г҃ 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ благосла́вный, веселѧ́щисѧ возопі́й:  оу҆тверди́хсѧ тобо́ю бж҃е, нѣ́сть ст҃ъ, нѣ́сть  првⷣенъ, па́че тебѐ гдⷭ҇и. 
Зако́нъ бж҃їй ѿверго́хъ несмы́сленнѡ, и҆  ѡ҆сꙋжде́нъ бы́ти и҆́мамъ: и҆ что̀ сотворю̀, не вѣ́мъ.  сꙋдїѐ пра́веднѣйшїй, оу҆ще́дривъ сп҃си́ мѧ млⷭ҇рдїемъ  твои́мъ. (с. 406) 
Восто́къ чл҃вѣколю́бче сы́й восто́кѡвъ, возсїѧ́й  мѝ, молю́сѧ, пра́вды свѣ́тъ, и҆з̾има́ѧ мѧ̀ страсте́й  ѡ҆мраче́нїѧ, и҆ тьмы̀ мꙋче́нїѧ, многомлⷭ҇тиве. 
Мч҃нченъ: Землѝ мы́сленныѧ жи́телїе, древеса̀  плодѡви́таѧ ра̑йскаѧ, ст҃і́и мч҃нцы, и҆сто́чницы, и҆̀же  бж҃е́ственнꙋю во́дꙋ и҆мꙋ́щїи, ча́шы пролива́ющїи питїѐ  ст҃о́е ꙗ҆ви́стесѧ. 
Мч҃нченъ: Є҆ди́нъ во мно́гихъ тѣлесѣ́хъ нра́въ  носѧ́ще, стрⷭ҇тоте́рпцы мч҃нцы, тьмы̀ побѣди́сте врага̀  мїроде́ржца, трⷪ҇цꙋ нераздѣли́мꙋю проповѣ́дающе. 
Бг҃оро́диченъ: Дв҃о мт҃и пречⷭ҇таѧ, ка́ющымсѧ  на́мъ и҆ ко хрⷭ҇тꙋ̀ притека́ющымъ, и҆ прегрѣше́нїй  разрѣше́нїе хотѧ́щымъ прїѧ́ти, млⷭ҇тива сего̀ всѣ̑мъ  содѣ́лай всѣ́хъ влⷣчце. 
И҆́нъ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Гла́съ сло́ва бы́въ крⷭ҇ти́телю, гла́сы чтꙋ́щихъ  тѧ̀ къ немꙋ̀ ны́нѣ и҆спра́ви, и҆ прегрѣше́нїй  ѡ҆ставле́нїе хода́тайствомъ твои́мъ на́мъ пода́ждь. 
Согрѣши́хъ тебѣ̀ и҆ беззако́нновахъ, и҆ лю́тѣ  сп҃се прегрѣши́хъ, и҆ дꙋ́шꙋ ѡ҆скверни́хъ: сегѡ̀ ра́ди  молю́сѧ тѝ, твоегѡ̀ ра́ди крⷭ҇ти́телѧ оу҆ще́дри мѧ̀. 
Въ пꙋсты́ни заблꙋ́ждша сластьмѝ, пꙋсты́нное  воспита́нїе и҆ наста́вника но́выхъ люде́й молю́ тѧ  предте́че, къ покаѧ́нїѧ пꙋтѝ наста́ви мѧ̀. 
Бг҃оро́диченъ: Со а҆пⷭ҇лы, и҆ прⷪ҇ро́ки  сщ҃е́нными, съ мч҃нки пречⷭ҇таѧ, и҆ съ вы́шними си́лами  сн҃а твоего̀ молѝ, оу҆ще́дрити на́съ тебѐ пою́щихъ. 
Пѣ́снь д҃ 
І҆рмо́съ: Прїѡсѣне́ннꙋю го́рꙋ а҆ввакꙋ́мъ  прозрѧ́ше, пречⷭ҇тꙋю твою̀ оу҆тро́бꙋ чⷭ҇таѧ, тѣ́мъ  взыва́ше: ѿ ю҆́га прїи́детъ бг҃ъ, и҆ ст҃ы́й ѿ горы̀  прїѡсѣне́нныѧ ча́щи. (с. 407) 
И҆́же и҆сточи́вый и҆з̾ ка́мене дре́вле лю́демъ  непокѡри́вымъ хрⷭ҇тѐ, и҆ прерѣка́ющымъ, во́дꙋ жа́жды  и҆сцѣле́нїѧ, ѿ невла́жныѧ дꙋшѝ моеѧ̀ бж҃е,  оу҆миле́нїѧ ка́плю и҆змыва́ющꙋю мѧ̀ и҆сточѝ. 
Врачꙋ̀ болѧ́щихъ, се́рдца моегѡ̀ стра̑сти  и҆сцѣлѝ благоꙋтро́бнымъ твои́мъ манове́нїемъ, покаѧ́нїѧ  семꙋ̀ сп҃се прилага́ѧ пла́стырь, ꙗ҆́кѡ бл҃гъ,  бж҃е́ственнагѡ бы́лїѧ, ꙗ҆́кѡ да вѣ́рою славосло́влю  тѧ̀. 
Мч҃нченъ: Млⷭ҇тивнѡ страстоно́сцы, ꙗ҆́же къ  тѣ́лꙋ дрꙋ́жбы, распрѧ́гше помышле́нїе, мꙋ́чити ва́съ  хотѧ́щымъ преда́сте са́ми себѐ. тѣ́мже бли́жнїи  зижди́телю бы́сте дрꙋ́зи. 
Мч҃нченъ: Многоболѣ̑зненныѧ стрꙋ́пы ѿ  многови́дныхъ мꙋ́къ под̾ѧ́сте страда́льцы хрⷭ҇тѡ́вы, и҆  бл҃года́ть прїѧ́сте ѿ дх҃о́вныхъ дарѡ́въ, страсте́й  на́шихъ прогонѧ́юще многолѣ́тныѧ болѣ́зни. 
Бг҃оро́диченъ: Многоимени́таѧ ѻ҆трокови́це  ра́дꙋйсѧ, и҆з̾ неѧ́же бг҃ъ сло́во роди́сѧ, ѿ  безслове́сныхъ на́съ разрѣша́ѧ, и҆ безмѣ́стныхъ  дѣѧ́нїй: ра́дꙋйсѧ ѻ҆́блаче свѣ́тлый, разгонѧ́ющїй  ѻ҆́блаки на́шегѡ оу҆ны́нїѧ. 
И҆́нъ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Сло́ва тѧ̀ гла́съ пло́тїю ꙗ҆́вльшагосѧ сꙋ́ща,  предте́че гдⷭ҇ень молю̀, безслове́сныхъ мѧ̀ и҆зба́ви  дѣѧ́нїй, словесы̀ чтꙋ́щаго тѧ̀, и҆ по до́лгꙋ вѣ́рою  блажа́щаго. 
Воздохнѝ ѽ дꙋшѐ, и҆ бг҃ꙋ зижди́телю твоемꙋ̀  возопі́й: согрѣши́хъ, ѡ҆чи́сти мѧ̀ хрⷭ҇тѐ, и҆ и҆зба́ви  мѧ̀ стра́шныѧ мꙋ́ки, бѣ́дъ же и҆ скорбе́й, мольба́ми  бж҃е́ственнагѡ предте́чи. 
Волна́ми мно́гими лю́тыхъ страсте́й потоплѧ́ема,  и҆ бꙋ́рею лю́тѣ содержи́ма, и҆ при́снѡ погрꙋжа́ема,  крⷭ҇ти́телю и҆схитѝ, и҆ къ покаѧ́нїѧ приста́нищꙋ  наста́ви мѧ̀. (с. 408) 
Бг҃оро́диченъ: Мт҃и бж҃їѧ, херꙋві̑мъ превы́шшаѧ,  колесни́це, съ невеще́ственными слꙋжи́тели, и҆ со ст҃ы́ми  всѣ́ми молѝ хрⷭ҇та̀, є҆го́же родила̀ є҆сѝ  всенепоро́чнаѧ, сп҃сти́ мѧ ѿча́ѧннаго. 
Пѣ́снь є҃ 
І҆рмо́съ: Оу҆́тренююще воспѣва́емъ тѧ̀ сло́ве,  сн҃е бж҃їй є҆диноро́дне: тво́й ми́ръ да́ждь на́мъ, и҆  поми́лꙋй ны̀ пою́щыѧ тѧ̀, и҆ вѣ́рнѡ покланѧ́ющыѧсѧ. 
Ѡ҆кропи́въ мѧ̀ покаѧ́нїѧ ѵ҆ссѡ́помъ, ѡ҆чи́сти ѿ  скве́рнъ страсте́й, да ꙗ҆влю́сѧ тебѣ̀ чи́стъ, є҆гда̀  хо́щеши і҆и҃се, сꙋди́ти всѧ́чєскимъ, пра́веднымъ твои́мъ  сꙋдо́мъ. 
Ра̑ны согни́шасѧ сп҃се преѻкаѧ́нныѧ моеѧ̀ дꙋшѝ:  и҆сцѣли́телю болѧ́щихъ, и҆ да́телю бл҃ги́хъ, и҆сцѣли́въ  сп҃си́ мѧ, мно́гїѧ ра́ди твоеѧ̀ млⷭ҇ти. 
Мч҃нченъ: Сокрꙋши́шасѧ сосꙋ́ди скꙋде́льнїи  страстоте́рпцєвъ на землѝ: но крѣ́пость дꙋше́внаѧ  оу҆крѣпи́сѧ мно́жае, и҆ просвѣти́сѧ хрⷭ҇то́вою си́лою. 
Мч҃нченъ: Пролива́емаѧ ст҃ы́хъ кро́вь всю̀ зе́млю  ѡ҆ст҃ѝ, и҆ напоѝ вѣ́рныхъ дꙋ́шы, и҆ и҆зсꙋшѝ ꙗ҆́вѣ  сꙋ́етства мꙋ̑тныѧ пото́ки. 
Бг҃оро́диченъ: Ржⷭ҇тво́мъ твои́мъ ѡ҆непло́дствила  є҆сѝ ѻ҆трокови́це пра́дѣднюю клѧ́твꙋ: и҆ и҆сточи́ла  є҆сѝ на́мъ бл҃гослове́нїѧ рѣ́ки, бл҃госло́вѧщымъ тѧ̀,  и҆ сла́вѧщымъ вѣ́рою. 
И҆́нъ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый, и҆  къ тебѣ̀ оу҆́тренююще, воспѣва́емъ тѧ̀ чл҃вѣколю́бче. 
На землѝ ꙗ҆́коже а҆́гг҃лъ бл҃же́нне, съ пло́тїю  ꙗ҆́вѣ пожи́лъ є҆сѝ. тѣ́мже молю́сѧ тѝ: плотски́хъ  мꙋдрова́нїй дꙋ́шꙋ мою̀ свободѝ. 
Во глꙋбинꙋ̀ грѣхо́внꙋю впа́дшаго, и҆ сластьмѝ  дꙋ́шꙋ ѡ҆скверни́вшаго, и҆ бѣ́дствꙋющаго, гдⷭ҇ень  предте́че, сп҃си́ мѧ къ тебѣ̀ прибѣга́ющаго. (с. 409) 
Ты̀ прⷪ҇ро́кѡвъ превы́шши ꙗ҆ви́лсѧ є҆сѝ, и҆́бо  са́мъ ви́дѣлъ є҆сѝ прⷪ҇ро́че проповѣ́даннаго:  є҆го́же непреста́ннѡ молѝ, просвѣти́ти дꙋ́шы на́шѧ. 
Бг҃оро́диченъ: Нб҃съ простра́ннѣйши ꙗ҆́вльшисѧ,  є҆́же въ тѧ̀ вселе́нїемъ сло́ва бг҃ора́дованнаѧ,  оу҆тѣснѧ́ющихъ мѧ̀ грѣхѡ́въ свободѝ. 
Пѣ́снь ѕ҃ 
І҆рмо́съ: Глꙋбина̀ страсте́й воста̀ на мѧ̀, и҆  бꙋ́рѧ проти́вныхъ вѣ́трѡвъ: но предвари́въ мѧ̀ ты̀  сп҃сѝ сп҃се, и҆ и҆зба́ви ѿ тлѝ ꙗ҆́кѡ сп҃слъ є҆сѝ  ѿ ѕвѣ́рѧ прⷪ҇ро́ка. 
Ѿмрачи́хсѧ грѣха̀ мгло́ю, и҆ лежꙋ̀  недѣ́йственъ ве́сь: и҆́же оу҆ѧзви́выйсѧ менѐ ра́ди  копїе́мъ и҆ногда̀, хрⷭ҇тѐ бж҃е, оу҆ще́дри мѧ̀ твои́мъ  млⷭ҇рдїемъ. 
Стеню̀, и҆ въ ѕлы́хъ пребыва́ю: слезю̀, и҆ сꙋда̀  не трепе́щꙋ, нечꙋ́вствїемъ болю̀: сло́ве бж҃їй,  оу҆ще́дри мѧ̀ и҆ сп҃сѝ, бл҃ги́ми сꙋдьба́ми твои́ми. 
Мч҃нченъ: Ꙗ҆́коже а҆́гнцы не вопїю́ще ѿню́дъ,  ни сло́во, ни гла́съ и҆спꙋща́юще, всесла́внїи  страда́льцы, къ заколе́нїю и҆ ра́намъ приводи́ми бы́сте,  хрⷭ҇та̀ воспѣва́юще. 
Мч҃нченъ: Ѕвѣрє́мъ пре́дани бы́сте на снѣ́дь,  морскі́ѧ глꙋбины̀ причасти́стесѧ ра́достною дꙋше́ю.  тѣ́мже ва́съ хрⷭ҇то́съ, страда́льцы, вѣнцы̀  нетлѣ́нными оу҆красѝ. 
Бг҃оро́диченъ: Две́ре вѣ́рнѡ спаса́емыхъ, врата̀,  и҆́миже є҆ди́нъ про́йде вопло́щьсѧ за ны̀, врата̀ на́мъ  пра́вды ѿве́рзи, вѣ́рою тѧ̀ пою́щымъ. 
И҆́нъ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀ и҆ и҆счеза́етъ дх҃ъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Вода́ми, пото́ка сла́дости, прикло́ншагосѧ под̾  рꙋ́кꙋ твою̀ крести́лъ є҆сѝ: того̀ молѝ, низпосла́ти  мѝ во́дꙋ мꙋ́дре оу҆миле́нїѧ, мно́гѡ согрѣши́вшемꙋ. (с.  410) 
Бе́зднꙋ млⷭ҇рдїѧ въ рѣцѣ̀ предте́че ѡ҆мы́лъ  є҆сѝ, превы́спрєннѧѧ небеса̀ вода́ми покрыва́ющагѡ,  і҆и҃са чл҃вѣколю́бца: є҆го́же молѝ и҆сточи́ти мѝ  ѡ҆ставле́нїе. 
Прибли́жисѧ црⷭ҇тво нбⷭ҇ное, пока́йтесѧ, взыва́лъ  є҆сѝ предте́че: є҆гѡ́же оу҆лꙋчи́ти сподо́би любо́вїю  тѧ̀ чтꙋ́щихъ, и҆ под̾ кро́въ честны́й прибѣга́ющихъ. 
Бг҃оро́диченъ: Пречⷭ҇таѧ, ꙗ҆́же пло́ть свою̀  созда́телю взаи́мъ да́вши, съ вы́шними си́лами, и҆ со  прⷪ҇ро́ки всѣ́ми, а҆пⷭ҇лы же и҆ мч҃нки, того̀ молѝ  оу҆ще́дрити и҆ сп҃сти́ мѧ. 
Пѣ́снь з҃ 
І҆рмо́съ: Пла́мень ѡ҆роси́вый пе́щный, и҆  ѻ҆́троки неѡпали́мы сп҃сы́й, бл҃гослове́нъ є҆сѝ во  вѣ́ки, гдⷭ҇и бж҃е ѻ҆тє́цъ на́шихъ. 
Ѡ҆бнажи́хсѧ ѿ ри́зъ нетлѣ́нїѧ, ѡ҆блеко́хсѧ же  въ дѣла̀ безче́стїѧ. тѣ́мже вопїю́ ти: бж҃е ще́дрый,  добродѣ́телей мѧ̀ ѻ҆де́ждами просвѣтѝ. 
Ѻ҆чи́ма блꙋ́дныма ѡ҆калѧ́хсѧ, и҆ ѡ҆сѧза́нїемъ  невоздержа́нїѧ ѡ҆скверни́хсѧ, и҆ ме́рзокъ бы́хъ пред̾  тобо́ю і҆и҃се, ꙗ҆́кѡ блꙋ́днаго прїими́ мѧ. 
Мч҃нченъ: Вы́шнюю жи́знь возлюби́вше, мнѡ́гїѧ  претерпѣ́сте болѣ̑зни, хрⷭ҇тѡ́вы ѻ҆рꙋ́жницы,  свѣти́льницы бж҃е́ственнїи: сегѡ̀ ра́ди вѣ́рнѡ  оу҆блажа́еми є҆стѐ. 
Мч҃нченъ: Просвѣти́вшесѧ заре́ю мꙋче́нїѧ,  ѡ҆блиста́ете мно́жае со́лнца, и҆ всѧ́къ мра́къ безбо́жїѧ  ѿгна́сте ст҃і́и мч҃нцы. 
Бг҃оро́диченъ: Ꙗ҆́кѡ ро́ждши всѣ́хъ  содержи́телѧ, ѿ содержа́щагѡ мра́ка невѣ́дѣнїѧ, и҆  ѿ грѣха̀ и҆зба́ви мѧ̀, бцⷣе чⷭ҇таѧ приснодв҃о. 
И҆́нъ 
І҆рмо́съ: Трїѐ ѻ҆́троцы въ пещѝ трⷪ҇цꙋ  проѡбрази́вше, преще́нїе ѻ҆́гненное попра́ша, и҆ пою́ще  вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.  (с. 411) 
Свѣти́льникъ со́лнца, дꙋ́шꙋ мою̀ лѣ́ностїю  ѡ҆мраче́нꙋю ѡ҆зарѝ и҆ ѡ҆слѣпле́ннꙋю, къ покаѧ́нїѧ  стезѣ̀ направлѧ́ѧ мѧ̀, крⷭ҇ти́телю хрⷭ҇то́въ предте́че. 
Сꙋ́дный ча́съ помышлѧ́ѧ, ве́сь оу҆страша́юсѧ,  слежꙋ̀ во мно́жествѣ безмѣ́стныхъ дѣѧ́нїй, крести́телю  гдⷭ҇ень, предста́въ и҆зба́ви мѧ̀ ѻ҆гнѧ̀ предлежа́щаго  мѝ. 
Предста́телю живота̀ моегѡ̀, застꙋ́пниче мо́й  предте́че, ѿ врагѡ́въ мѧ̀ ви́димыхъ и҆ неви́димыхъ  сохранѝ, и҆ покры́й, и҆ црⷭ҇твїѧ нбⷭ҇нагѡ прича́стника  сотворѝ. 
Бг҃оро́диченъ: Дв҃о бцⷣе, сн҃а твоего̀ молѝ, со  прⷪ҇ро́ки, а҆пⷭ҇лы же и҆ мч҃ники, бꙋ́дꙋщїѧ нꙋ́жды  и҆зба́вити ны̀, тебѐ чтꙋ́щыѧ при́снѡ. 
Пѣ́снь и҃ 
І҆рмо́съ: А҆́гг҃льми немо́лчнѡ въ вы́шнихъ  сла́вимаго бг҃а, нб҃са̀ нб҃съ, землѧ̀, и҆ го́ры, и҆  хо́лми, и҆ глꙋбина̀, и҆ ве́сь ро́дъ человѣ́ческїй,  пѣ́сньми того̀ ꙗ҆́кѡ созда́телѧ и҆ и҆зба́вителѧ  бл҃гослови́те, и҆ превозноси́те во всѧ̑ вѣ́ки. 
Ꙗ҆́кѡ стра́ха твоегѡ̀ не и҆мѣ́хъ живꙋ́щагѡ въ  се́рдцѣ мое́мъ, всю̀ сконча́хъ плотскꙋ́ю сла́сть  безсо́вѣстный, и҆ трепе́щꙋ твоегѡ̀ сꙋда̀ всѣ́хъ цр҃ю̀:  не возгнꙋша́йсѧ менѐ ны́нѣ ка́ющагѡсѧ. 
На зе́млю ст҃ꙋ́ю мѧ̀ прейтѝ, многомлⷭ҇тиве  сподо́би, на не́йже живꙋ́тъ кро́тцыи, покаѧ́нїемъ  и҆змы́въ мѧ̀ земна́гѡ грѣха̀, и҆́же на землѝ  безгрѣ́шнѡ рожде́йсѧ ѿ дв҃ы. 
Мч҃нченъ: Въ свое́й ва́мъ кро́ви ѡ҆червлени́шасѧ  но́ги ва́шѧ, запина́юще врагꙋ̀, и҆ ше́ствїе къ нбⷭ҇нымъ  творѧ́ще прпⷣбнѡ, всесла́внїи хрⷭ҇та̀ всѣ́хъ бг҃а  стрⷭ҇тоте́рпцы. 
Мч҃нченъ: Совлеко́стесѧ ко страда́нїємъ  оу҆се́рднѡ, и҆ къ вели̑кимъ боре́нїємъ, ѡ҆бнажи́сте  врага̀, и҆ въ стꙋ́дъ ѡ҆блеко́сте: тѣ́мже на нб҃сѣ́хъ  вѣнцено́сцы ликꙋ́ете, сла́внїи стрⷭ҇тоте́рпцы. (с. 412) 
Бг҃оро́диченъ: І҆а́кѡвлю тѧ̀ добро́тꙋ, и҆́же  кра́сный добро́тою гдⷭ҇ь возлюби́въ, во твоѐ чре́во  всенепоро́чнаѧ всели́сѧ, чл҃вѣ́ческое сꙋщество̀  добро́тами просвѣти́въ, па́че оу҆ма̀ дарова́ньми. 
И҆́нъ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
А҆́гнца бж҃їѧ проповѣ́далъ є҆сѝ, грѣхѝ  человѣ́кѡвъ взе́млющаго, і҆ѡа́нне бж҃е́ственный  предте́че: того̀ молѝ бре́мѧ разрѣши́ти грѣхѡ́въ  мои́хъ, и҆ сп҃са́емыхъ ча́сти сподо́бити мѧ̀. 
Пе́щи пла́мене горѧ́щагѡ, тьмы̀ несвѣти́мыѧ  кромѣ́шнїѧ и҆зба́ви мѧ̀, во тьмѣ̀ ѕлы́хъ дѣ́лъ всего̀  содержи́ма, молю́ тѧ сло́ве бж҃їй пребезнача́льный,  сла́внагѡ ра́ди бж҃е́ственнагѡ крⷭ҇ти́телѧ твоегѡ̀. 
Пꙋсты́мъ дꙋша́мъ и҆ безплѡ́днымъ, покаѧ́нїемъ  благопло́дїе проповѣ́давый, гдⷭ҇ень бж҃е́ственный  прⷪ҇ро́че, терноно́снꙋю дꙋ́шꙋ мою̀ ѿ всѣ́хъ сласте́й  ѡ҆чи́сти: ꙗ҆́кѡ да возращꙋ̀ бл҃ги́хъ дѣ́лъ кла́съ. 
Бг҃оро́диченъ: Ꙗ҆́кѡ мт҃и бж҃їѧ, молѝ со ст҃ы́ми  а҆́гг҃лы и҆ прⷪ҇ро́ки, а҆пⷭ҇лы же и҆ мч҃нки, бѣ́дъ же и҆  скорбе́й, и҆ бꙋ́дꙋщихъ всѣ́хъ мꙋ́къ и҆зба́вити, тебѐ  бцⷣꙋ при́снѡ и҆сповѣ́дающихъ. 
Пѣ́снь ѳ҃ 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ, въ домꙋ̀ дв҃да  ѻ҆́трока своегѡ̀, млⷭ҇рдїѧ ра́ди млⷭ҇ти, въ ни́хже  посѣтѝ на́съ восто́къ съ высоты̀, и҆ напра́вилъ ны̀  є҆́сть на пꙋ́ть ми́ра. 
Сѐ вре́мѧ благопрїѧ́тно, и҆ де́нь ѡ҆чище́нїѧ:  ѡ҆брати́тисѧ восхощѝ про́чее, ѽ дꙋшѐ, твори́ти плоды̀  покаѧ́нїѧ: да не безпло́днꙋ тѧ̀ ѡ҆брѧ́щетъ сме́ртнаѧ  сѣки́ра стра́шнаѧ, (с. 413) и҆ ꙗ҆́кѡ смоко́вницꙋ  дре́внюю посѣ́кши, ѻ҆гню̀ та́мошнемꙋ по́слетъ. 
Ꙗ҆́коже и҆ногда̀ бога́тый веселю́сѧ въ  сла́достехъ, немилосе́рдїе мно́гое и҆мы́й къ бли́жнемꙋ,  и҆ ѻ҆гнѧ̀ не оу҆страша́юсѧ неꙋгаси́магѡ. тѣ́мже  влⷣко, оу҆мѧгчи́ ми ѡ҆камене́нїе дꙋшѝ, ꙗ҆́кѡ да понѐ  наконе́цъ млⷭ҇рдїемъ просвѣщꙋ́сѧ ѡ҆мраче́нный. 
Мч҃нченъ: Зна́менавшесѧ мч҃нцы бж҃е́ственною  кро́вїю хрⷭ҇то́вою, и҆ зна́меньми вѣ́рою стра́ждꙋще  крѣ́пкѡ, невѣ̑рныѧ врагѝ низложи́сте, и҆ ѿ пре́лести  скве́рныѧ мнѡ́гїѧ лю́ди и҆схити́сте, премѣне́нїи  бж҃е́ственными, просвѣти́вше свѣ́томъ бг҃оразꙋ́мїѧ. 
Мч҃нченъ: И҆з̾ѡщре́ни ꙗ҆ви́стесѧ мечѝ, сѣкꙋ́ще  вра̑жїѧ ѡ҆полчє́нїѧ, бж҃е́ственнїи хрⷭ҇то́вы мч҃нцы: и҆  сосꙋ́ди вмѣсти́вше зарю̀ ст҃ы́ѧ трⷪ҇цы, и҆ свѣ́щницы  свѣтѧ́щыѧ вѣ̑рнымъ свѣ́тъ бл҃гоче́стїѧ, и҆ сїѡ́на  мы́сленнагѡ и҆́стиннїи ѻ҆рꙋ́жницы. 
Бг҃оро́диченъ: Свѣтови́дна тѧ̀ ѻ҆́блака  прⷪ҇ро́къ предзри́тъ, и҆з̾ негѡ́же вели́кое со́лнце  ꙗ҆ви́сѧ на́мъ хрⷭ҇то́съ бг҃ъ, и҆ просвѣтѝ ꙗ҆̀же  пе́рвѣе ѡ҆мрачє́нныѧ: того̀ оу҆молѝ бл҃га́ѧ,  страсте́й мои́хъ ѻ҆́блаки ѿгна́ти, и҆ свѣ́томъ  бж҃е́ственнымъ просвѣти́ти. 
И҆́нъ 
І҆рмо́съ: Въ зако́нѣ сѣ́ни и҆ писа́нїй ѡ҆́бразъ  ви́димъ вѣ́рнїи, всѧ́къ мꙋ́жескїй по́лъ ложесна̀  разверза́ѧ, свѧ́тъ бг҃ꙋ: тѣ́мъ перворожде́нное сло́во,  ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
Въ зако́ннꙋю сѣ́нь прини́къ, зарю̀ бж҃е́ственныѧ  бл҃года́ти бога́тнѡ оу҆зрѣ́лъ є҆сѝ, зємны́ѧ концы̀  мꙋ́дре просвѣща́ѧ, и҆ тьмꙋ̀ прогонѧ́ѧ неразꙋ́мїѧ,  прⷪ҇ро́че: сегѡ̀ ра́ди тѧ̀ чти́мъ. 
Ꙗ҆́кѡ мч҃нкъ хрⷭ҇то́въ, ꙗ҆́кѡ бж҃е́ственный  крⷭ҇ти́тель, ꙗ҆́кѡ покаѧ́нїѧ свѣти́льникъ, и҆ ꙗ҆́кѡ  оу҆́тро бл҃гоче́стїѧ, ве́тхомꙋ (с. 414) хода́тай и҆  но́вомꙋ: ѡ҆бетша́вшꙋю ѕло́бою смире́ннꙋю мою̀ дꙋ́шꙋ,  разꙋмѣ́нїемъ бж҃е́ственнымъ ѡ҆бнови́въ, просвѣтѝ. 
Въ ча́съ оу҆жа́сный, въ ча́съ стра́шный, въ ча́съ  ѡ҆сꙋжде́нїѧ, ѡ҆сꙋжда́ема мѧ̀ и҆зба́ви мꙋ́дре, преще́нїѧ  ждꙋ́щагѡ мѧ̀ та́мѡ: послꙋ́шающаго и҆мѣ́ѧ твоѧ̑ мольбы̑,  ꙗ҆́коже дрꙋ́гъ жениха̀, сп҃си́телѧ дꙋ́шъ на́шихъ. 
Бг҃оро́диченъ: Ꙗ҆́кѡ мт҃и бж҃їѧ, ꙗ҆́кѡ мт҃и  и҆з̾ тебѐ пло́тїю ро́ждшагѡсѧ сло́ва бж҃їѧ чⷭ҇таѧ, со  безпло́тными, а҆пⷭ҇лы же и҆ прⷪ҇ро́ки, со ст҃и́тели и҆  мч҃нки, того̀ молѝ при́снѡ, оу҆мири́ти мі́ръ, пречⷭ҇таѧ  мт҃и дв҃о. 
Та́же, Досто́йно є҆́сть: Є҆ктенїа̀ и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры оу҆мили́тельны, гла́съ г҃: 
Разсѣ́ѧнный мо́й оу҆́мъ соберѝ гдⷭ҇и, и҆  ѡ҆лѧденѣ́вшее се́рдце моѐ ѡ҆чи́сти, ꙗ҆́кѡ петрꙋ̀ даѧ́  ми покаѧ́нїе, ꙗ҆́кѡ мытарю̀ воздыха́нїе, и҆ ꙗ҆́коже  блꙋдни́цѣ сле́зы, да ве́лїимъ гла́сомъ взыва́ю тѝ: бж҃е  сп҃си́ мѧ, ꙗ҆́кѡ є҆ди́нъ млⷭ҇рдъ и҆ чл҃вѣколю́бецъ. 
И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ, во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ, и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Мно́жицею пѣ̑нїѧ содѣва́ѧ, ѡ҆брѣто́хсѧ грѣхѝ  соверша́ѧ, ѧ҆зы́комъ оу҆́бѡ пѣ̑нїѧ вѣща́ѧ, дꙋше́ю же  невмѣ̑стнаѧ мы́шлю: но ѻ҆боѐ и҆спра́ви хрⷭ҇тѐ бж҃е  покаѧ́нїемъ, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Царе́й и҆ мꙋчи́телей стра́хъ ѿри́нꙋша хрⷭ҇то́вы  во́ини, и҆ бл҃годерзнове́ннѡ, и҆ мꙋ́жески того̀  и҆сповѣ́даша, всѧ́ческихъ гдⷭ҇а бг҃а, и҆ цр҃ѧ̀ на́шего,  и҆ мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ: Без̾ сѣ́мене  зачала̀ є҆сѝ ѿ дх҃а ст҃а́гѡ, и҆ славосло́вѧще  воспѣва́емъ тѧ̀: ра́дꙋйсѧ прест҃а́ѧ дв҃о. (с. 415) 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: тропа́рь, и҆  є҆ктенїа̀, и҆ ча́съ а҃-й, и҆ ѿпꙋ́стъ. 
Во вто́рникъ бл҃жє́нны, гла́съ г҃: 
Ѿве́ргша хрⷭ҇тѐ, за́повѣдь твою̀, пра́ѻтца  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре, и҆сповѣ́давша тѧ̀ на крⷭ҇тѣ̀, во́нь всели́лъ  є҆сѝ, зовꙋ́ща: помѧни́ мѧ сп҃се во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Жите́йскими сластьмѝ ѡ҆скверне́нꙋ притѧжа́хъ  дꙋ́шꙋ, къ щедро́тамъ твои̑мъ прихождꙋ̀ ненача́емь ве́сь,  и҆ прилѣ́жнѡ зовꙋ́ ти хрⷭ҇тѐ, свѣ́дꙋщемꙋ є҆ди́номꙋ  та̑йнаѧ: ѡ҆чи́сти мѧ̀ твои́мъ млⷭ҇рдїемъ гдⷭ҇и. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Ꙗ҆́кѡ хода́тай ве́тхагѡ и҆ но́вагѡ бы́въ  бжⷭ҇твенный крⷭ҇ти́телю, ѡ҆бетша́вшаго мѧ̀ прегрѣше́ньми  ѡ҆бнови́въ, да́ждь твои́ми мольба́ми всехва́льне, ходи́ти  непреткнове́ннѡ по стезѧ́мъ покаѧ́нїѧ, вводѧ́щымъ до́брѣ  во црⷭ҇тво хрⷭ҇то́во. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
По́двигомъ до́брымъ подвиза́вшесѧ до́блїи  страда́льцы, безчи́слєнныѧ тьмы̑ болѣ́зней под̾ѧ́сте,  и҆ сегѡ̀ ра́ди всѣ́хъ болѣ̑зни ѡ҆блегча́ете при́снѡ, и҆  дꙋхѡ́въ вреждє́нїѧ прого́ните: тѣ́мже вѣ́рою ва́съ  ст҃і́и сла́вимъ. 
Сла́ва: Свѣ́тъ и҆ живо́тъ, и҆ вседѣ́тель,  трїѷпоста́снаѧ є҆ди́ница, ꙗ҆́кѡ вои́стиннꙋ є҆́сть,  ю҆́же сла́вимъ: ѻ҆ц҃ъ бо, и҆ сн҃ъ, и҆ дх҃ъ, є҆ди́ница  и҆ содержа́щаѧ всѧ̑, влⷣка и҆ гдⷭ҇ь є҆ди́нъ бг҃ъ въ  трїе́хъ ли́цахъ познава́етсѧ. 
И҆ ны́нѣ: Согрѣша́ющаго при́снѡ, и҆  прогнѣ́вающаго бг҃а бл҃га́го, дв҃о мт҃и оу҆ще́дри и҆  покаѧ́нїѧ ѡ҆́бразы ꙗ҆́кѡ бл҃га́ѧ, оу҆тверди́ мѧ ны́нѣ,  ꙗ҆́кѡ да бꙋ́дꙋщихъ мꙋ́къ и҆збѣ́гнꙋвъ, воспѣва́ю  прилѣ́жнѡ ѻ҆трокови́це, мл҃твꙋ твою̀. 


(с. 416) 
Во вто́рникъ ве́чера, 
стїхи̑ры подо́бны, крⷭ҇тныѧ, гла́съ г҃. 
Подо́бенъ: Ве́лїѧ крⷭ҇та̀ твоегѡ̀: 
Тва́рь и҆змѣни́сѧ сло́ве, распѧ́тїемъ твои́мъ,  со́лнце лꙋчѝ спрѧ́та стра́хомъ, и҆ хра́ма завѣ́са  раздра́сѧ, и҆ всѧ́къ вѣ́рный спасе́сѧ. тѣ́мже сла́вимъ  твоѐ безмѣ́рное бога́тство. 
И҆́же пло́ть на́шꙋ за млⷭ҇рдїе воспрїи́мъ, бг҃ъ же  и҆ влⷣка, на дре́вѣ пригвозди́сѧ, и҆ вознесе́ ны  низве́ржєныѧ, возне́ссѧ, тѣ́ломъ, ꙗ҆́коже бл҃говолѝ,  за благоꙋтро́бїе млⷭ҇ти. 
Ка́плѧми бг҃ото́чныѧ кро́ве и҆ воды̀ возсозда́сѧ  мі́ръ, пролїѧ́нныѧ ѿ ре́бръ твои́хъ, водо́ю оу҆́бѡ  ѡ҆мы́еши ꙗ҆́кѡ ще́дръ, всѣ́хъ грѣхѝ гдⷭ҇и, кро́вїю же  проще́нїе пи́шеши. 
И҆́ны стїхи̑ры бг҃оро́дичны, подо́бны: 
На ѻ҆дрѣ̀ слежѧ̀ небреже́нїѧ моегѡ̀, живота̀  моегѡ̀ вре́мѧ лѣ́ностнѡ сконча́хъ, и҆ бою́сѧ и҆схо́да  моегѡ̀ часа̀: но твое́ю мл҃твою воздви́гнꙋвши къ  покаѧ́нїю, спаси́ мѧ ѻ҆трокови́це. 
Болѣ̑зни се́рдца моегѡ̀ чⷭ҇таѧ и҆сцѣлѝ, и҆  оу҆ста́ви оу҆ма̀ моегѡ̀ пре́лесть, и҆ сподо́би чⷭ҇тымъ  тѧ̀ воспѣва́ти се́рдцемъ, и҆ и҆спроси́ти бл҃года́ть, и҆  ѡ҆брѣстѝ млⷭ҇ть въ де́нь сꙋ́дный. 
Ѿложѝ смире́ннаѧ дꙋшѐ моѧ̀, неꙋдобоноси̑маѧ  бремена̀ ѕло́бы, и҆ пристꙋпѝ слезѧ́щи и҆ вопїю́щи: и҆́го  чⷭ҇таѧ дв҃о сподо́би мѧ̀ ле́гкое носи́ти сн҃а и҆ бг҃а  твоегѡ̀. 
Сла́ва, и҆ ны́нѣ, крⷭ҇тобг҃оро́диченъ: Ѻ҆рꙋ́жїе  се́рдце твоѐ про́йде пречⷭ҇таѧ, є҆гда̀ сн҃а твоего̀ на  крⷭ҇тѣ̀ ви́дѣла є҆сѝ, и҆ вопїѧ́ла є҆сѝ: не  безча́днꙋ мѧ̀ покажѝ сн҃е мо́й и҆ бж҃е мо́й, соблюды́й  мѧ̀ по ржⷭ҇твѣ̀ дв҃ꙋ. 
Та́же, Свѣ́те ти́хїй: Прокі́менъ. (с. 417) 
На стїхо́внѣ стїхи̑ры крⷭ҇тныѧ, гла́съ г҃: 
Крⷭ҇тꙋ̀ твоемꙋ̀ покланѧ́юсѧ, хрⷭ҇тѐ, честно́мꙋ,  храни́телю мі́ра, сп҃се́нїю на́съ грѣ́шныхъ, вели́комꙋ  ѡ҆чище́нїю, похвалѣ̀ всеѧ̀ вселе́нныѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Дре́во преслꙋша́нїѧ мі́рꙋ сме́рть прозѧбѐ: дре́во  же крⷭ҇та̀ живо́тъ и҆ нетлѣ́нїе. тѣ́мже тѝ  покланѧ́емсѧ распе́ншемꙋсѧ гдⷭ҇ꙋ: да зна́менаетсѧ на  на́съ свѣ́тъ лица̀ твоегѡ̀. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Прⷪ҇ро́цы, и҆ а҆пⷭ҇ли хрⷭ҇то́вы, и҆ мꙋ́чєницы,  наꙋчи́ша пѣ́ти трⷪ҇цꙋ є҆диносꙋ́щнꙋю, и҆ просвѣти́ша  ꙗ҆зы́ки заблꙋ́ждшыѧ, и҆ ѻ҆́бщники а҆́гг҃лѡмъ сотвори́ша  сы́ны человѣ́чєскїѧ. 
Сла́ва, и҆ ны́нѣ, крⷭ҇тобг҃оро́диченъ: Подо́бенъ:  Ве́лїѧ крⷭ҇та̀ твоегѡ̀: 
На крⷭ҇тѣ́ тѧ воздви́жена хрⷭ҇тѐ мо́й, ꙗ҆́кѡ  ви́дѣ а҆́гница ро́ждшаѧ тѧ̀ и҆ непоро́чнаѧ, и҆ мт҃и  твоѧ̀, рыда́ше съ пла́чемъ и҆ вопїѧ́ше: не покажи́ мѧ  безча́днꙋ, ю҆́же сохрани́лъ є҆сѝ чи́стꙋ и҆ по  ржⷭ҇твѣ̀. 
Та́же: Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропарѝ, є҆ктенїа̀, и҆ ѿпꙋ́стъ. 
Во вто́рникъ на повече́рїи, 
канѡ́нъ прест҃ѣ́й бцⷣѣ. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. (с.  418) 
Ꙗ҆́кѡ и҆сто́чникъ млⷭ҇рдїѧ и҆ млⷭ҇ти, вѣ́дый тѧ̀  бж҃їю мт҃рь, пристꙋ́пль молю́сѧ твое́й бл҃гости, да́ти  мѝ оу҆миле́нїе: ꙗ҆́кѡ да сѣ́тꙋю и҆ пла́чꙋсѧ  прегрѣше́нїй мои́хъ, всечⷭ҇таѧ влⷣчце. 
Дꙋше́вныхъ мѝ сле́зъ да́ждь ка́плю, ѡ҆мыва́ющꙋ  скве́рнꙋ всю̀ мои́хъ дѣѧ́нїй, и҆ лꙋка̑ваѧ помышлє́нїѧ,  и҆ ѡ҆чища́ющꙋю дꙋшѝ моеѧ̀ нечистотꙋ̀, и҆ цр҃ковь  творѧ́щꙋю мѧ̀ бж҃їѧ дх҃а. 
Сла́ва: Ѡ҆бꙋрева́емь волно́ю, и҆ треволне́нїемъ  мои́хъ прегрѣше́нїй, и҆ лю́тѣ всегда̀ борца̀ рабо́тами  потоплѧ́емь, и҆ во глꙋбинꙋ̀ поги́бели ны́нѣ ѿпꙋще́нъ,  вопїю́ ти пренепоро́чнаѧ: спаси́ мѧ. 
И҆ ны́нѣ: Млⷭ҇рдїѧ ра́ди млⷭ҇ти влⷣчце всѣ́хъ,  поми́лꙋй ѻ҆каѧ́ннꙋю мою̀ дꙋ́шꙋ, и҆ ѻ҆гнѧ̀ и҆зба́ви мѧ̀  вѣ́чнꙋющагѡ, и҆ бѣсо́вскагѡ напа́данїѧ, под̾ кро́въ  тво́й бцⷣе ны́нѣ прибѣга́ющаго. 
Пѣ́снь г҃ 
І҆рмо́съ: И҆́же ѿ несꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Свѣ́томъ бж҃е́ственнымъ ѡ҆зарѝ всепѣ́таѧ,  ѡ҆мраче́нный оу҆́мъ мо́й ѕлы́ми по́мыслы: ты́ бо свѣ́тъ  родила̀ є҆сѝ, возсїѧ́вшїй ѿ ѻ҆ц҃а̀ присносꙋ́щный. 
Запе́нъ дꙋшѝ мое́й стопы̑, и҆́же пра́ведныхъ  вра́гъ къ землѝ приразѝ: но твое́ю десни́цею влⷣчце  чи́стаѧ возста́ви мѧ̀. 
Сла́ва: Мытаре́выми гла́сы, ѻ҆каѧ́нный а҆́зъ  зовꙋ́ ти: ѡ҆чи́сти мѧ̀ влⷣчце и҆ прегрѣше́нїй  ѡ҆ставле́нїе, твое́ю мл҃твою, пода́ждь рабꙋ̀ твоемꙋ̀. 
И҆ ны́нѣ: И҆сцѣлѝ ꙗ҆́звы дꙋшє́вныѧ, и҆  многомꙋ́тное помышле́нїй волне́нїе, влⷣчце, оу҆тишѝ:  и҆ ми́рное мѝ оу҆строе́нїе да́ждь. (с. 419) 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Пло́ть сластьмѝ, и҆ сладостра́стїемъ  ѡ҆скверни́хъ, и҆ дꙋшѝ моеѧ̀ чистотꙋ̀ скве́рными мы́сльми  ѡ҆калѧ́хъ, и҆ оу҆́мъ помрачи́хъ, не пре́зри оу҆̀бо  влⷣчце раба̀ твоегѡ̀. 
И҆збавле́нїе мѝ бꙋ́ди, и҆ прибѣ́жище и҆  держа́ва, ро́гъ же сп҃се́нїѧ чи́стаѧ, и҆ застꙋ́пница,  всѧ́кїѧ мѧ̀ ско́рби и҆збавлѧ́ющи всегда̀, и҆ врагѝ моѧ̑  всѧ̑ посрамлѧ́ющи. 
Сла́ва: Мно́гими напа́стьми ны́нѣ ѡ҆держи́мь  є҆́смь ѻ҆каѧ́нный, и҆ бѣсо́вскими кова́рствы при́снѡ  погрꙋжа́емь, прибѣга́ю тѝ ны́нѣ: те́плою твое́ю  мл҃твою спаси́ мѧ раба̀ твоего̀. 
И҆ ны́нѣ: Но́щь мѧ̀ несвѣтла̀ страсте́й  ѡ҆держи́тъ ѻ҆каѧ́ннаго: но свѣ́томъ твои́мъ бл҃га́ѧ,  дꙋшѝ моеѧ̀ ѻ҆́блаки разженѝ, и҆ къ свѣ́тꙋ наста́ви  повелѣ́нїй бж҃їихъ, всенепоро́чнаѧ. 
Пѣ́снь є҃ 
І҆рмо́съ: Ꙗ҆́кѡ ви́дѣ и҆са́їа ѻ҆бра́знѡ на  престо́лѣ превознесе́на бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше, а҆́зъ:  прови́дѣхъ бо воплоща́ема бг҃а, свѣ́та невече́рнѧ, и҆  ми́ромъ влады́чествꙋюща. 
Вре́мѧ живота̀ моегѡ̀ ꙗ҆́кѡ ды́мъ и҆счезѐ, и҆ къ  смє́ртнымъ две́ремъ прибли́жихсѧ, и҆ оу҆жаса́юсѧ  бѣсо́вскагѡ напа́данїѧ: дѣла́ бо тѣ́хъ дѣ́ѧхъ  всегда̀, всенепоро́чнаѧ оу҆ще́дри и҆ спаси́ мѧ. 
И҆зсꙋша́ющи дв҃о, ѕѡ́лъ мои́хъ бе́зднꙋ, пода́ждь  мѝ рѣ́ки сле́зъ, и҆ оу҆гасѝ ве́сь страсте́й мои́хъ  пла́мень ѻ҆трокови́це, и҆ сподо́би и҆зба́витисѧ ѻ҆гнѧ̀,  и҆ про́чихъ мꙋче́нїй въ де́нь сꙋ́дный. (с. 420) 
Сла́ва: Болѣ́вшꙋю дꙋ́шꙋ мою̀ грѣхѝ, пречи́стаѧ,  и҆сцѣлѝ твои́мъ ми́лованїемъ, и҆ сподо́би мѧ̀ твори́ти  во смире́нїи сн҃а твоегѡ̀ повелѣ̑нїѧ при́снѡ, ꙗ҆́кѡ да  воспрїимꙋ̀ сегѡ̀ бл҃гость. 
И҆ ны́нѣ: Ѡ҆вдовѣ́вшаѧ сн҃е мо́й, невѣ́стныѧ  ѻ҆де́жды, бж҃е́ственнаѧ цр҃ковь твоѧ̀, ѿ ре́бръ ст҃ы́ѧ  кро́ве ѡ҆дѣ́ѧсѧ. а҆́зъ же болѣ́знꙋю, всѧ̑ болѣ̑зни  твоѧ̑ зрѧ́щи на крⷭ҇тѣ̀, ꙗ҆́же сло́ва мт҃и рыда́ющи  глаго́лаше. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Вели́кое тѧ̀ бж҃їй сн҃ъ грѣ́шникѡмъ прибѣ́жище  показа̀, вопло́щсѧ бг҃оневѣ́сто, ѿ чи́стыхъ крове́й  твои́хъ: тѣ́мъ млⷭ҇тива твои̑мъ рабѡ́мъ бꙋ́ди. 
Просвѣтѝ заре́ю твое́ю бл҃га́ѧ, ѡ҆мрачє́нныѧ  се́рдца моегѡ̀ ѻ҆́чи по́мыслы неподо́бными: и҆ свѣ́тꙋ  сн҃а сотворѝ, и҆ въ мѣ́сто свѣ́тло мѧ̀ вселѝ. 
Сла́ва: Во́лны стра́стныхъ помышле́нїй всегда́ мѧ  смꙋща́ютъ пречи́стаѧ, лꙋка́выхъ же дꙋхѡ́въ бꙋ́рѧ  погрꙋжа́етъ: но оу҆тверди́ мѧ на ка́мени безстра́стїѧ. 
И҆ ны́нѣ: Оу҆снꙋ́хъ къ сме́рти дꙋше́внѣй, и҆ во  гро́бѣ лежꙋ̀ ѿча́ѧнїѧ: но да́ждь мѝ рꙋ́кꙋ, и҆  воздви́гни, молю́сѧ къ покаѧ́нїю жи́зни наставлѧ́ющи мѧ̀. 
Та́же: Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ г҃: Же́злъ си́лы стѧжа́вшїи,  крⷭ҇тъ сн҃а твоегѡ̀ бцⷣе, тѣ́мъ низлага́емъ врагѡ́въ  шата̑нїѧ, любо́вїю тѧ̀ непреста́ннѡ велича́юще. 
Пѣ́снь з҃ 
І҆рмо́съ: Пре́жде ѡ҆́бразꙋ злато́мꙋ, персі́дскомꙋ  чти́лищꙋ ѻ҆́троки не поклони́шасѧ, трїѐ пою́ще  посредѣ̀ пе́щи: ѻ҆тцє́въ бж҃е бл҃гослове́нъ є҆сѝ.  (с. 421) 
Крѣ́постїю препоѧ́ши чи́стаѧ, дꙋ́шꙋ мою̀  и҆знемо́гшꙋю грѣхѝ, и҆ вопїю́ща сн҃ꙋ твоемꙋ̀ спаси́ мѧ:  ѻ҆тє́цъ на́шихъ бж҃е, бл҃гослове́нъ є҆сѝ. 
Сме́ртнагѡ часа̀ оу҆боѧ́всѧ, безсме́ртнагѡ ра́ди  и҆ вѣ́чнагѡ мꙋче́нїѧ, тебѣ̀ припа́даю: спаси́ мѧ  ѻ҆трокови́це ѿ сѣ́ти ловѧ́щихъ, бг҃ороди́тельнице. 
Сла́ва: Ꙗ҆́же невмѣсти́маго бг҃а во чре́во  вмѣсти́вшаѧ, мно́гими прегрѣше́нїи оу҆тѣснѧ́емый  оу҆́мъ мо́й бцⷣе, свободѝ си́хъ ѡ҆сꙋжде́нїѧ. 
И҆ ны́нѣ: Ро́дъ человѣ́ческїй тѧ̀ мо́литъ бцⷣе:  влⷣчце поми́лꙋй рабы̑ твоѧ̑, вѣ́рою сн҃ꙋ твоемꙋ̀  вопїю́щыѧ: ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Позави́дѣвъ блꙋ́дномꙋ вои́стиннꙋ, и҆ житїѐ моѐ  всѐ сконча́въ во грѣсѣ́хъ, ны́нѣ зовꙋ̀: согрѣши́хъ  тѝ, сотвори́ мѧ ѻ҆трокови́це, ꙗ҆́кѡ є҆ди́наго ѿ  нає́мникъ сн҃а и҆ зижди́телѧ твоегѡ̀, да тѧ̀ сла́влю во  всѧ̑ вѣ́ки. 
Напо́лнисѧ ѕѡ́лъ дꙋша̀ моѧ̀, и҆ привмѣне́нъ бы́хъ  со всѣ́ми въ ро́въ низходѧ́щими: но ты́ мѧ бцⷣе дв҃о,  и҆зведѝ и҆з̾ ꙗ҆́мы стра́стныѧ, и҆ ѿ бре́нїѧ  тимѣ́нна ѕѡ́лъ мои́хъ. 
Сла́ва: Моли́сѧ хрⷭ҇тꙋ̀, ро́ждшаѧ сего̀ ѿ  ст҃ы́хъ твои́хъ чре́слъ бцⷣе, мно́гихъ мѝ прегрѣше́нїй  да́ти проще́нїе, да пою̀: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те є҆го̀ во вѣ́ки. 
И҆ ны́нѣ: Є҆гда̀ бж҃їимъ повелѣ́нїемъ хо́щетъ  дꙋша̀ моѧ̀ ѿ житїѧ̀ сегѡ̀ ѿитѝ, ѿ сѣ́ти ловѧ́щихъ  и҆схитѝ пречи́стаѧ, тебѣ̀ вопїю́щихъ: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.  (с. 422) 
Пѣ́снь ѳ҃ 
І҆рмо́съ: Въ зако́нѣ сѣ́ни и҆ писа́нїй ѡ҆́бразъ  ви́димъ вѣ́рнїи, всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ: тѣ́мъ перворожде́нное сло́во  ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
Ро́дъ человѣ́ческїй всенепоро́чнаѧ, твое́ю  непобѣди́мою мл҃твою ны́нѣ ѡ҆бога́щьсѧ, вопїе́тъ де́нь  и҆ но́щь: не преста́й всегда̀ молѧ́щисѧ творцꙋ̀ и҆ сн҃ꙋ  твоемꙋ̀, оу҆ще́дрити пою́щыѧ тѧ̀. 
Стрѣ́лы страсте́й безмѣ́стныхъ дꙋ́шꙋ мою̀  оу҆ѧзви́ша бѣсо́вскими прило́ги, сопроти́вными  стрѣла́ми помышле́нїй, всегда̀ оу҆́мъ мо́й смꙋща́ютъ:  тѣ́мже и҆сцѣлѝ ѻ҆трокови́це, неисцѣ̑льныѧ моѧ̑  ꙗ҆́звы. 
Ѿимѝ чи́стаѧ бг҃оневѣ́сто ѿ менѐ борю́щихъ  вра̑гъ ра̑ны вско́рѣ, воста́нїѧ бо тѣ́хъ, и҆ мно́гагѡ  лꙋка́вства и҆ на́глости ктомꙋ̀ не терплю̀ ѻ҆каѧ́нный: но  потщи́сѧ и҆зба́вити мѧ̀. 
Ты̀ неможе́нїе вѣ́си смире́ннагѡ моегѡ̀ тѣлесѐ,  ꙗ҆́звы дꙋшѝ моеѧ̀, се́рдца моегѡ̀ стена́нїе, и҆ оу҆ма̀  моегѡ̀ заблꙋжде́нїе и҆ пре́лєсти: тѣ́мже твои́мъ  млⷭ҇рдїемъ ѻ҆бою́дꙋ да́ждь и҆сцѣле́нїе. 
Та́же, Досто́йно є҆́сть: И҆ покло́нъ до землѝ.  Трист҃о́е. По Ѻ҆́ч҃е на́шъ: тропа́рь, и҆ про́чее  ѻ҆бы́чное, и҆ ѿпꙋ́стъ. 
Въ сре́дꙋ оу҆́тра, 
по а҃-й каѳі́смѣ сѣда́льны крⷭ҇тныѧ, гла́съ г҃: 
Крⷭ҇тъ водрꙋзи́сѧ на землѝ, и҆ коснꙋ́сѧ нб҃сѐ:  не ꙗ҆́кѡ дре́вꙋ досѧ́гшꙋ высотꙋ̀, но тебѣ̀ на не́мъ  и҆сполнѧ́ющемꙋ всѧ́чєскаѧ: гдⷭ҇и сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. (с. 423) 
На кѷпарі́сѣ, и҆ пе́ѵкѣ, и҆ ке́дрѣ, возне́слсѧ  є҆сѝ а҆́гнче бж҃їй, да сп҃се́ши и҆̀же вѣ́рою  покланѧ́ющыѧсѧ во́льномꙋ твоемꙋ̀ распѧ́тїю, хрⷭ҇тѐ бж҃е,  сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ: Же́злъ  си́лы стѧжа́вшїи крⷭ҇тъ сн҃а твоегѡ̀ бцⷣе, тѣ́мъ  низлага́емъ врагѡ́въ шата̑нїѧ, любо́вїю тѧ̀ непреста́ннѡ  велича́юще. 
По в҃-мъ стїхосло́вїи сѣда́льны крⷭ҇тныѧ, гла́съ  г҃: 
Заꙋши́выйсѧ за ро́дъ человѣ́ческїй, и҆ не  прогнѣ́вавыйсѧ, свободѝ и҆з̾ и҆стлѣ́нїѧ живо́тъ на́шъ  гдⷭ҇и, и҆ сп҃сѝ на́съ. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
Подо́бенъ: Красотѣ̀ дѣ́вства: 
Неисче́тнѣй вла́сти твое́й, и҆ во́льномꙋ  распѧ́тїю, а҆́гг҃льскаѧ вѡ́инства дивлѧ́хꙋсѧ зрѧ́ще:  ка́кѡ неви́димый пло́тїю оу҆ранѧ́шесѧ, хотѧ̀ и҆зба́вити  ѿ и҆стлѣ́нїѧ человѣ́чество; тѣ́мже ꙗ҆́кѡ  жизнода́вцꙋ вопїе́мъ тѝ: сла́ва хрⷭ҇тѐ бл҃гоꙋтро́бїю  твоемꙋ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Воѡрꙋжи́вшесѧ во всеѻрꙋ́жїе хрⷭ҇то́во,  и҆ ѡ҆бо́лкшесѧ во ѻ҆рꙋ́жїе вѣ́ры, ѡ҆полчє́нїѧ вра̑жїѧ  страда́льчески низложи́сте: оу҆се́рднѡ бо наде́ждею  жи́зни, претерпѣ́сте всѧ̑ мꙋчи́тєльскаѧ дре́вле  прещє́нїѧ же и҆ ра̑ны. тѣ́мже и҆ вѣнцы̀ прїѧ́сте,  мч҃нцы хрⷭ҇тѡ́вы терпѣливодꙋ́шнїи. 
Сла́ва, и҆ ны́нѣ, крⷭ҇тобг҃оро́диченъ: Подо́бенъ: 
Неискꙋсобра́чнаѧ чи́стаѧ и҆ мт҃и твоѧ̀ хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, ма́терски  пла́чꙋщи глаго́лаше: что̀ тебѣ̀ воздадѐ є҆вре́йскїй  беззако́нный собо́ръ и҆ небл҃года́рный, и҆́же мно́гихъ и҆  вели́кихъ твои́хъ, сн҃е мо́й, дарѡ́въ наслади́выйсѧ; пою̀  твоѐ бж҃е́ственное снизхожде́нїе. 
По г҃-мъ стїхосло́вїи, сѣда́льны крⷭ҇тныѧ, гла́съ  г҃: 
Подо́бенъ: Красотѣ̀ двⷭ҇тва: 
Распѧ́тїе и҆ сме́рть прїе́мъ, живо́тъ безсме́ртный  и҆сточи́лъ є҆сѝ на́мъ хрⷭ҇тѐ сп҃се, и҆ ѿ тлѝ мі́ръ  свободи́лъ є҆сѝ. (с. 424) тѣ́мже твоѧ̑ сла́вимъ  жизнода́вче чл҃вѣколю́бче стрⷭ҇ти сп҃си́тєльныѧ,  и҆́миже всѝ сп҃са́емсѧ, честна́гѡ крⷭ҇та̀ твоегѡ̀ ми́ръ  и҆ непобѣди́мое ѻ҆рꙋ́жїе и҆мꙋ́ще. 
Крⷭ҇тъ претерпѣ́лъ є҆сѝ безче́стнѡ влⷣко,  и҆́же превы́ше всеѧ̀ тва́ри, ꙗ҆́кѡ да почти́ши мѧ̀  пре́жде лю́тѣ ѡ҆безче́ствована: копїе́мъ же въ ре́бра  твоѧ̑ прободе́нъ бы́лъ є҆сѝ долготерпѣли́ве, хотѧ̀  и҆зба́вити и҆з̾ и҆стлѣ́нїѧ мѧ̀ созда́нїе твоѐ. пою̀  твоѐ мно́гое бл҃гоꙋтро́бїе и҆ бла́гость, чл҃вѣколю́бче. 
Сла́ва, и҆ ны́нѣ, крⷭ҇тобг҃оро́диченъ. Подо́бенъ: 
Воздви́жена тѧ̀ ꙗ҆́кѡ ви́дѣ на дре́вѣ влⷣко,  неискꙋсобра́чнаѧ и҆ пренепоро́чнаѧ, чи́стаѧ дв҃а же и҆  мт҃и твоѧ̀, оу҆вы̀ мнѣ̀ взыва́ше, ѽ сн҃е мо́й  сладча́йшїй! ка́кѡ тѧ̀ беззако́ннѣйшїй собо́ръ на  дре́вѣ ѡ҆сꙋдѝ, всѣ́хъ творца̀ и҆ влⷣкꙋ: пою̀ твою̀  кра́йнюю бла́гость. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀,  [є҆гѡ́же краестро́чїе: Болѣ̑зни оу҆ста́вилъ є҆сѝ  человѣ́кѡмъ болѣ́зньми сло́ве. Творе́нїе і҆ѡ́сифово.]  Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Многоболѣ́знєнныѧ стра̑сти оу҆ста́вилъ є҆сѝ  сло́ве, стрⷭ҇тьмѝ честны́ѧ пло́ти твоеѧ̀, и҆ человѣ́ки  спа́слъ є҆сѝ, и҆́хже оу҆ѧзвѝ дре́вле  сопротивобо́рецъ, благоче́стнѡ покланѧ́ющихсѧ  недомы́сленномꙋ смотре́нїю твоемꙋ̀. 
И҆́же свѧза́вый къ раѝ ле́стїю человѣ́ка,  за́повѣди престꙋпле́нїемъ, оу҆́зами свѧ́занъ є҆́сть  нерѣши́мыми гдⷭ҇и, и҆́миже воплоща́емь во́лею свѧ́занъ  бы́лъ є҆сѝ, разрѣша́ѧ прегрѣшє́нїѧ на̑ша  чл҃вѣколю́бче. 
Мч҃нченъ: Бѣ́дствꙋющꙋю потопле́нїемъ зрѧ́ще  стрⷭ҇тоте́рпцы тва́рь, де́монѡвъ пре́лестьми, вѣ̑рнымъ  ꙗ҆ви́шасѧ приста̑нища (с. 425) благоти̑шнаѧ, всю̀  го́рдагѡ си́лꙋ стрꙋѧ́ми кро́вными погрꙋзи́вше  великоимени́тїи. 
Мч҃нченъ: Ли́къ мꙋ́ченическїй, ликостоѧ́нїємъ  гѡ́рнимъ свѣ́тлѡ сочета́емь, блиста́ньми всегда̀  ѡ҆зарѧ́етсѧ несозда́ннагѡ бж҃ества̀, и҆ сꙋ́щыѧ на землѝ  ѡ҆зарѧ́етъ, тогѡ̀ чꙋдеса̀ вѣ́рою сла́вѧщыѧ. 
Бг҃оро́диченъ: Превы́шши го́рнихъ ꙗ҆ви́ласѧ  є҆сѝ чинѡ́въ, ро́ждши на землѝ бг҃а сло́ва пречи́стаѧ,  на́съ къ небє́снымъ свои́ми стрⷭ҇тьмѝ, и҆ крⷭ҇то́мъ  чⷭ҇тны́мъ возве́дшаго бл҃гости ра́ди. 
И҆́нъ канѡ́нъ прест҃ѣ́й бцⷣѣ, є҆гѡ́же  краестро́чїе: Тре́тїе пѣ́нїе бцⷣѣ приношꙋ̀. 
І҆рмо́съ то́йже. 
Прїѡсѣне́ннꙋю го́рꙋ тѧ̀ прови́дѣ дх҃омъ  а҆ввакꙋ́мъ прⷪ҇ро́къ, молю̀ пречи́стаѧ, ѡ҆сѣни́ мѧ  стра́стїю пробода́ема, и҆ въ сѣ́ни сме́ртнѣй ѿ  стꙋжа́ющихъ мѧ̀ страсте́й свободи́тисѧ. [Два́жды.] 
Ѡ҆кропле́нїемъ бж҃е́ственныѧ стрꙋѝ и҆сточи́вшїѧсѧ  ѿ бж҃е́ственнагѡ ребра̀ сн҃а твоегѡ̀, моѧ̑ ѡ҆мы́й  сердє́чныѧ ꙗ҆́звы: ꙗ҆́кѡ да велича́ю тѧ̀, и҆ по до́лгꙋ  сла́влю присноблаже́ннꙋю и҆ пренепоро́чнꙋю. 
Равнодѣ́телѧ ро́ждшемꙋ родила̀ є҆сѝ сло́ва,  ѡ҆божи́вшаго человѣ́ческое сꙋщество̀: но того̀ молѝ  недоꙋмѣва́ема и҆ и҆знемо́гша мѧ̀ вра́жїими кова́рствы,  бж҃е́ственнагѡ оу҆тѣше́нїѧ сподо́бити чⷭ҇таѧ. 
Пѣ́снь г҃ 
І҆рмо́съ: И҆́же ѿ несꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Тебѐ є҆стество́мъ бж҃ества̀ безстра́стна,  стра́стна бы́вша пло́тїю бл҃гости ра́ди, дре́вомъ  оу҆мертви́лъ є҆́сть є҆вре́йскїй собо́ръ, на́съ  ѡ҆безсме́ртствꙋюща. (с. 426) 
На вода́хъ повѣ́сивый сло́ве зе́млю, на дре́вѣ  во́лею бы́лъ є҆сѝ повѣ́шенъ, возводѧ́ мѧ къ  небє́снымъ въ ѕло́бы ро́въ па́дшаго. 
Мч҃нченъ: Преиспещре́ни ра́нами, хрⷭ҇тѡ́вы  всехва́льнїи мꙋ́чєницы, гдⷭ҇еви предстоитѐ ѿ негѡ̀  прїе́млюще богатѣ́йшею рꙋко́ю воздаѧ̑нїѧ. 
Мч҃нченъ: Ра́достною дꙋше́ю къ ра́намъ вмѣща́хꙋсѧ  мꙋ́чєницы, послѣ́днюю ѕмі́еви печа́ль творѧ́ще, и҆  а҆́гг҃льскїѧ ли́ки ра́дости и҆сполнѧ́юще. 
Бг҃оро́диченъ: Воздви́жена зрѧ́щи на крⷭ҇тѣ̀,  хрⷭ҇та̀ неискꙋсобра́чнаѧ пла́чꙋщи глаго́лала є҆сѝ:  заше́лъ є҆сѝ сла́вы сл҃нце ѿ ѻ҆́чїю мое́ю,  просвѣща́ѧй во тьмѣ̀ сꙋ́щыѧ. 
И҆́нъ. І҆рмо́съ то́йже. 
И҆́же въ млⷭ҇ти неизрече́ннѣй, и҆ щедро́тахъ  сꙋ́ща бога́таго, млⷭ҇тива сꙋ́щи всест҃а́ѧ, молѝ є҆́же  оу҆ще́дрити на́съ ѡ҆ѕло́бленныхъ. 
До́мъ всѣ́хъ сꙋ́щи творца̀, ѡ҆бита́ти молѝ во  мнѣ̀ оу҆тѣ́шителю, бы́вшемъ верте́пѣ дꙋшетлѣ́нныхъ  разбѡ́йникъ, чи́стаѧ дв҃о. 
Ма́нїемъ всѧ̑ носѧ́щаго бж҃е́ственнымъ, во  ѡ҆б̾ѧ́тїихъ ꙗ҆́кѡ носѧ́щи бцⷣе, при́зри на мѧ̀, и҆  и҆зба́ви мѧ̀ ѿ и҆́же къ страсте́мъ ра́зꙋма  безмѣ́стнагѡ. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Досажде́нїе вои́стиннꙋ, и҆̀же че́сти всѧ́кїѧ  превы́шшїй влⷣко, претерпѣ́лъ є҆сѝ хрⷭ҇тѐ, по  главѣ̀ тро́стїю бїе́мь: ꙗ҆́кѡ да престꙋпле́нїемъ мѧ̀  ѡ҆безче́ствована почти́ши чл҃вѣколю́бче. 
Вѣнце́мъ терно́вымъ вѣнча́нъ бы́лъ є҆сѝ хотѧ̀  долготерпѣли́ве, ꙗ҆́коже цр҃ь и҆́стинный, и҆  терноно́сный ча́стный грѣ́хъ и҆з̾ ко́рене оу҆ста́вилъ  є҆сѝ: пѣсносло́влю твоѧ̑ сп҃се, страда̑нїѧ. (с. 427) 
Мч҃нченъ: Не сокрꙋше́ни томле́ньми ра́нъ пребы́сте  мч҃нцы, сокрꙋша́юще пре́лесть вра́жїю, и҆ нога́ми ва́шими  попира́юще, безмѣ́рнѡ хва́лѧщасѧ, и҆ безꙋ́мїемъ всего̀  оу҆вѧда́ема. 
Мч҃нченъ: Тѣлесы̀ тлѣ́нными нетлѣ́нїе  бж҃е́ственно стѧжа́сте, страстьмѝ стра́сть честнꙋ́ю  безстра́стнагѡ тве́рдѡ подража́вше всехва́льнїи  мꙋ́ченицы, безплѡ́тнымъ всѣ́мъ счи́сленнїи. 
Бг҃оро́диченъ: Сви́токъ тѧ̀ и҆ногда̀ прⷪ҇ро́къ  ѻ҆трокови́це зрѧ́ше, въ не́мже пе́рстомъ ѻ҆́ч҃имъ  написа́сѧ сло́во воплоща́емо, и҆ пра́ѻтчее рꙋкописа́нїе  копїе́мъ раздра̀, пречⷭ҇таѧ. 
И҆́нъ. І҆рмо́съ то́йже. 
Ꙗ҆́звы хрⷭ҇тѐ и҆ заколе́нїе во́лею ꙗ҆́кѡ  претерпѣ́лъ є҆сѝ, оу҆ѧ́звленнꙋю мою̀ дꙋ́шꙋ  разбо́йническими де́монѡвъ ѡ҆ѕлобле́ньми, мл҃твами  и҆сцѣлѝ ро́ждшїѧ тѧ̀, є҆ди́не многомлⷭ҇тиве. 
Тѣ́ло твое́ю рꙋкꙋ̀ созда́телю є҆́смь и҆  творе́нїе, ѕло́бою же ѕмїи́ною хрⷭ҇тѐ, ѿ сласте́й  жите́йскихъ сокрꙋши́хсѧ. тѣ́мже мѧ̀ возсозида́й ро́ждшїѧ  тѧ̀ бж҃е́ственными оу҆моле́ньми. 
Сло́во ѻ҆́ч҃ее па́че сло́ва родила̀ є҆сѝ,  разрѣши́вшее всѧ́кагѡ безслове́сїѧ чл҃вѣ́ки: є҆го́же  прилѣ́жнѡ молѝ, безслове́сными мѧ̀ страстьмѝ  плѣнѧ́ема свободи́ти, є҆ди́на приснодв҃о. 
И҆сцѣле́нїе на́мъ и҆з̾ дла́ни то́чиши всегда̀,  всѧ̀ ст҃ы́ни сѣ́нь, всѧ̀ свѣ́та сꙋ́щи и҆спо́лнена, всѧ̀  ка́плющи мѵ́ро бл҃гоꙋха́нїѧ, пречⷭ҇таѧ бг҃оневѣ́сто. 
Пѣ́снь є҃ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый, и҆  къ тебѣ̀ оу҆́тренююще, воспѣва́емъ тѧ̀ чл҃вѣколю́бче. 
Ꙗ҆́коже а҆́гнецъ воздви́глсѧ є҆сѝ на дре́во, и҆  ѻ҆ц҃ꙋ̀ же́ртва прине́слсѧ є҆сѝ ѡ҆ на́съ бл҃же, и҆  жє́ртвы і҆́дѡльскїѧ оу҆ста́вилъ є҆сѝ всеси́льне. (с.  428) 
Пробо́дсѧ въ рє́бра живода́вче копїе́мъ, два̀  и҆стѡ́чника сп҃се́нїѧ пролива́еши, ѿ трⷪ҇цы тѧ̀  є҆ди́наго возвѣща́ющымъ, дѣ́йства два̀ носѧ́ща. 
Мч҃нченъ: Оу҆твержде́нїе крѣ́пкое, и҆  непоколе́блемый ка́мень, тѧ̀ і҆и҃се крѣ́пцыи  стрⷭ҇тоте́рпцы вѣ́рою ѡ҆брѣ́тше, ꙗ҆́коже ка́менїе  честно́е себѐ назда́ша. 
Мч҃нченъ: Си́лою бж҃їею оу҆крѣплѧ́еми вѣ́рою,  всю̀ лю́тꙋю си́лꙋ преле́стника побори́ли є҆стѐ,  стрⷭ҇тоте́рпцы мꙋ́чєницы, и҆ свѣ́тлѡ вѣнча́стесѧ. 
Мч҃нченъ: И҆стлѣ́вшее пре́жде престꙋпле́нїемъ  є҆стество̀ є҆́же по на́мъ, ꙗ҆́кѡ нетлѣ́ннѡ ро́ждши  хрⷭ҇та̀, возсоздала̀ є҆сѝ прест҃а́ѧ влⷣчце,  предста́тельство дꙋ́шъ на́шихъ. 
И҆́нъ 
І҆рмо́съ: Ꙗ҆́кѡ ви́дѣ и҆са́їа ѻ҆бра́знѡ на  прⷭ҇то́лѣ превознесе́на бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше, а҆́зъ:  прови́дѣхъ бо воплоща́ема бг҃а, свѣ́та невече́рнѧ, и҆  ми́ромъ влады́чествꙋюща. 
Пло́ти моеѧ̀ болѣ́зни, и҆ дꙋше́внꙋю болѣ́знь  претворѝ, и҆ лѣ́ности ѻ҆́блаки ѿгонѝ дв҃о, свѣ́та  ѻ҆́блаче, и҆ здра́вїе, и҆ лю́тыхъ премѣне́нїе да́ждь  мѝ просѧ́щемꙋ, и҆ любо́вїю тѧ̀ сла́вѧщемꙋ. 
Хода́таицꙋ тѧ̀ и҆ мл҃твенницꙋ, и҆з̾ тебѐ  ро́ждшемꙋсѧ ны́нѣ предлага́ю, всѧ́кагѡ грѣха̀ сы́й  и҆спо́лнь дв҃о, порꙋ́чница мѝ и҆ житїѧ̀ и҆справле́нїе  бꙋ́ди, и҆ рꙋковожде́нїе къ стезѧ́мъ бж҃е́ственнагѡ  вѣ́дѣнїѧ. 
Ѡ҆свѧтѝ оу҆́мъ мо́й, и҆ дꙋ́шꙋ дв҃о свѣтоводѝ,  и҆ бж҃е́ственныѧ сла́вы прича́стника сотворѝ: се́ бо  ѕѡ́лъ и҆спо́лнихсѧ, и҆ всѧ́кимъ порабоще́нъ бы́хъ  сласте́мъ, и҆ ѡ҆скверне́нꙋ приношꙋ̀ со́вѣсть. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й, но простры́й влⷣко,  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. (с. 429) 
Ѕмі́й мѧ̀ и҆зведѐ и҆з̾ є҆де́ма, льсти́вою  снѣ́дїю прельсти́вый льсти́вый: хрⷭ҇то́съ же на дре́во  воздви́гсѧ во́лею, дре́внїй мнѣ̀ па́ки дае́тъ вхо́дъ. 
Оу҆ѧзви́сѧ, и҆́же на́съ оу҆ѧзви́вый, и҆  неисцѣ́ленъ пребы́сть, оу҆ѧзвле́нымъ твои́мъ ре́бромъ  бл҃года́телю гдⷭ҇и: вѣ́рнїи же и҆сцѣли́хомсѧ твои́ми  ꙗ҆́звами, и҆́миже во́лею оу҆ѧзви́лсѧ є҆сѝ. 
Мч҃нченъ: Ꙗ҆ви́стесѧ посредѣ̀ ѻ҆гнѧ̀,  премꙋ́дрїи хрⷭ҇тѡ́вы ѡ҆рꙋ́жницы, ꙗ҆́коже а҆́гнцы  и҆спеца́еми, и҆ бг҃ꙋ всѣ́хъ цр҃ю̀ на трапе́зꙋ  приноси́ми, и҆ неизрече́нное весе́лїе наслѣ́дꙋюще. 
Мч҃нченъ: Подава́ете и҆сцѣле́нїѧ рѣ́ки, ѿ  неистощи́мыхъ сокро́вищъ почерпа́юще, и҆ страсте́й вре́дъ  стрⷭ҇тоте́рпцы и҆зсꙋша́ете, и҆ напаѧ́ете вѣ́рныхъ  собра̑нїѧ. 
Бг҃оро́диченъ: Оу҆мерщвле́нїе зрѧ́щи, ѿ твои́хъ  крове́й сло́ва вопло́щшагѡсѧ всенепоро́чнаѧ, мт҃рски  восклица́ла є҆сѝ: и҆ жи́зни сꙋ́ща вино́внаго  возвели́чила є҆сѝ, мт҃и дв҃о влⷣчце. 
И҆́нъ 
І҆рмо́съ: И҆̀же въ концы̀ вѣкѡ́въ доше́дшыѧ  чл҃вѣколю́бче, и҆ треволне́ньми напа́стей поги́бнꙋти  бѣ́дствꙋющыѧ, вопїю́щыѧ не пре́зри: сп҃сѝ сп҃се,  ꙗ҆́коже спа́слъ є҆сѝ ѿ ѕвѣ́рѧ прⷪ҇ро́ка. 
Фарїсе́а превознесе́нною мы́слїю превосходи́хъ,  гордѧ́сѧ при́снѡ, и҆ къ про́пастємъ порѣва́ѧсѧ  безмѣ́рныхъ согрѣше́нїй, є҆ди́на чⷭ҇таѧ смири́вшагосѧ  мѧ̀ лю́тѣ оу҆ще́дри. [Два́жды.] 
Ꙗ҆́же пречꙋ́дное зача́тїе и҆мѣ́вши и҆ рожде́нїе,  твоѧ̑ млⷭ҇ти на мнѣ̀ ѻ҆каѧ́ннѣмъ ны́нѣ оу҆дивѝ:  и҆́бо въ беззако́нїихъ и҆ зача́хсѧ и҆ рожде́йсѧ  сластє́мъ порабоще́нъ бы́хъ. 
Восклица́ю, пла́чꙋ и҆ рыда́ю, є҆гда̀ сꙋди́ще  стра́шное воспомина́ю: лꙋка̑ва бо дѣла̀ и҆́мамъ,  неискꙋсомꙋ́жнаѧ дв҃о мт҃и бж҃їѧ, въ ча́съ стра́шный  предста́ни мѝ. (с. 430) 
Пѣ́снь з҃ 
І҆рмо́съ: Пре́жде ѡ҆́бразꙋ злато́мꙋ, персі́дскомꙋ  чти́лищꙋ, ѻ҆́троки не поклони́шасѧ, трїѐ пою́ще  посредѣ̀ пе́щи: ѻ҆тцє́въ бж҃е, бл҃гослове́нъ є҆сѝ. 
Болѣ́зньми твои́ми оу҆ста́вилъ є҆сѝ на́шѧ  болѣ̑зни чл҃вѣколю́бче, и҆ ны́нѣ къ жи́зни  неболѣ́зненнѣй приве́лъ є҆сѝ и҆̀же твои̑мъ честны̑мъ  стрⷭ҇тє́мъ покланѧ́ющыѧсѧ бл҃гоче́стнѡ, бж҃е всѣ́хъ. 
Є҆гда́ тѧ оу҆зрѣ̀ хрⷭ҇тѐ тва́рь распина́ема,  и҆змѣнѧ́шесѧ и҆ трепета́ше: землѧ̀ трѧса́шесѧ,  распаде́сѧ же ка́менїе, и҆ сокрыва́ше свѣ́тъ со́лнечное  тече́нїе. 
Мч҃нченъ: Зако́нѡмъ покарѧ́ющесѧ хрⷭ҇тѡ́вымъ,  беззако́нныхъ оу҆клони́шасѧ ласка́нїй мꙋ́чєницы, и҆  зако́ннѡ посредѣ̀ сꙋди́ща страда́льчествꙋюще, сла́внѡ  вѣнчава́хꙋсѧ. 
Мч҃нченъ: Не ѡ҆пали́стесѧ ѻ҆гне́мъ, ѻ҆гнѧ̀  теплѣ́йше произволе́нїе стѧжа́вше, стрⷭ҇тоте́рпцы гдⷭ҇ни  вѣнцено́сцы, вопїю́ще: бж҃е бл҃гослове́нъ є҆сѝ. 
Бг҃оро́диченъ: Стоѧ́ла є҆сѝ зрѧ́щи хрⷭ҇та̀ на  крⷭ҇тѣ̀ воздви́жена, є҆го́же родила̀ є҆сѝ пречⷭ҇таѧ,  и҆ вопїѧ́ла є҆сѝ: не безча́днꙋ ꙗ҆ви́ мѧ, ю҆́же  соблю́лъ є҆сѝ чи́стꙋ и҆ по ржⷭ҇твѣ̀. 
И҆́нъ 
І҆рмо́съ: Трїѐ ѻ҆́троцы въ пещѝ трⷪ҇цꙋ  проѡбрази́вше, преще́нїе ѻ҆́гненное попра́ша, и҆ пою́ще  вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ѿ дѣ́лъ сп҃се́нїѧ нѣ́сть мѝ влⷣчце, грѣхи́ бо прилага́ю ко грѣхѡ́мъ, и҆ къ ѕло́бѣ ѕло́бꙋ: мл҃твою  оу҆́бѡ твое́ю чⷭ҇таѧ оу҆ще́дри, и҆ сп҃си́ мѧ.  [Два́жды.] 
Сꙋ́дъ при две́рехъ, сꙋди́ще гото́во, оу҆гото́висѧ  смире́ннаѧ дꙋшѐ, и҆ возопі́й: внегда̀ сꙋди́ти тѝ  сло́ве, не ѡ҆сꙋдѝ менѐ, мл҃твами ро́ждшїѧ тѧ̀. 
Ѡ҆б̾е́мъ грѣхѡ́вныѧ плоды̀ оу҆мертви́хсѧ, и҆  приносѧ̀ дꙋ́шꙋ непло́днꙋ, зовꙋ́ ти: плодоно́снꙋ покажѝ,  ꙗ҆́же плодо́мъ твои́мъ тлѣ́нїе потреби́вшаѧ. (с. 431) 
Пѣ́снь и҃ 
І҆рмо́съ: Вавѷлѡ́нскаѧ пе́щь ѻ҆́троки не  ѡ҆палѝ, нижѐ бж҃ества̀ ѻ҆́гнь дв҃ꙋ растлѝ. тѣ́мъ со  ѻ҆́троки вѣ́рнїи возопїе́мъ: бл҃гослови́те дѣла̀  гдⷭ҇нѧ гдⷭ҇а. 
Тебѣ̀ распе́ншꙋсѧ, ѿве́рзесѧ па́ки ра́й, и҆  ѡ҆браща́ющеесѧ на ны̀ ѻ҆рꙋ́жїе плещы̀ дае́тъ, копїѧ̀  оу҆стыдѣ́всѧ пробо́дшагѡ ст҃а̑ѧ ре́бра твоѧ̑, хрⷭ҇тѐ  многомлⷭ҇тиве. 
Копїе́мъ тѝ боре́цъ оу҆ѧзви́сѧ, и҆ паде́сѧ,  пады́й же а҆да́мъ къ жи́зни возвраща́етсѧ, вопїѧ̀ тебѣ̀  во́лею закла́вшемꙋсѧ хрⷭ҇тѐ: благословлѧ́ѧй тѧ̀ сла́влю,  бж҃е мо́й многомлⷭ҇тиве. 
Мч҃нченъ: Мі́ръ просвѣща́етсѧ боре́ньми ва́шими,  и҆ и҆зрѧ́дствы страда́льцы, и҆ неисче́тными чꙋдесы̀ и҆  тьмы̀ болѣ́зней и҆збавлѧ́етсѧ, вѣ́рою вопїѧ̀:  бл҃гослови́те дѣла̀ гдⷭ҇нѧ гдⷭ҇а. 
Мч҃нченъ: Смѣ́хъ зри́тсѧ лежѧ̀ под̾ нога́ми  ва́шими ст҃і́и, и҆́же пре́жде хвалѧ́йсѧ зе́млю потреби́ти  и҆ мо́ре: хрⷭ҇то́съ же живоно́сною оу҆краша́етъ  десни́цею, неꙋвѧда́ющими вѣнцы̀, ва́съ присносла́внїи. 
Бг҃оро́диченъ: Въ лѣ́то породила̀ є҆сѝ лѣ́тъ  вы́шшаго, разрѣша́ющаго лѣ́тныѧ соꙋ́зы, оу҆́зами  свои́ми пречи́стаѧ, а҆да́ма первозда́ннагѡ, и҆  сосвѧзꙋ́юща є҆го̀ оу҆́зами сла́дкїѧ своеѧ̀ любвѐ. 
И҆́нъ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Всѧ̀ ꙗ҆́кѡ добра̀ и҆ бли́жнѧѧ всѣ́хъ цр҃ѧ̀  бы́вшаѧ бцⷣе, и҆спо́лни мѧ̀ бл҃ги́хъ дѣ́лъ, ѕло́бѣ  спожи́вшаго, и҆ лѣ́ностнѡ всѐ житїѐ сконча́вшаго:  ꙗ҆́кѡ да тѧ̀ сла́влю во всѧ̑ вѣ́ки. 
Ѿ ки́това чре́ва ꙗ҆́кѡ и҆зба́вилъ є҆сѝ  дре́вле прⷪ҇ро́ка бж҃їй сло́ве пресла́внѡ: та́кѡ и҆зба́ви  мою̀ дꙋ́шꙋ во (с. 432) глꙋбинꙋ̀ попо́лзшꙋюсѧ поги́бели,  и҆мѣ́ѧй сп҃се молѧ́щꙋюсѧ тебѣ̀ неискꙋсобра́чнѡ ро́ждшꙋю  тѧ̀ дв҃ꙋ. 
Въ кра́снꙋю ѻ҆де́ждꙋ ѡ҆бле́кшагосѧ мѧ̀  бг҃орожде́нїѧ, ѡ҆брѣ́тше бцⷣе, и҆́же ѕло́бꙋ  содѣ́ловающїи, тоѧ̀ ѡ҆бнажи́ша: но ты́ мѧ бж҃е́ственными  ѻ҆де́ждами оу҆ѧснѝ покаѧ́нїемъ, мл҃твами твои́ми дв҃о. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а: 
Пѣ́снь ѳ҃ 
І҆рмо́съ: Кꙋпино́ю и҆ ѻ҆гне́мъ пропи́санꙋю въ  сїна́и законополо́жникꙋ мѡѷсе́ю, и҆ бж҃їй во чре́вѣ  неѡпа́льнѡ заче́ншꙋю ѻ҆́гнь, всесвѣ́тлꙋю и҆ негаси́мꙋю  свѣщꙋ̀, сꙋ́щꙋю бцⷣꙋ пѣ́сньми чтꙋ́ще велича́емъ. 
Да ѡ҆брѧ́щеши дра́хмꙋ, ю҆́же погꙋби́лъ є҆сѝ  хрⷭ҇тѐ, вже́гъ на крⷭ҇тѣ̀ твою̀ пло́ть бл҃же, и҆  ѻ҆́бщники сотвори́ши ра́дости, си̑лы твоѧ̑ гѡ́рнїѧ  живода́вче, съ ни́миже тѧ̀ ꙗ҆́кѡ благодѣ́телѧ пою́ще,  пѣ́сньми велича́емъ. 
Ꙗ҆́кѡ воздви́глъ є҆сѝ хрⷭ҇тѐ твоѝ рꙋ́цѣ на  крⷭ҇тѣ̀, ѡ҆сла́блєнныѧ моѝ пре́жде рꙋ́цѣ страстьмѝ  мно́гими, оу҆крѣпи́лъ є҆сѝ си́лою твое́ю, и҆ колѣ̑на  къ тече́нїю бж҃е́ственномꙋ, вои́стиннꙋ ѡ҆сла́блєнаѧ  оу҆тверди́лъ є҆сѝ: тѣ́мже тѧ̀ велича́емъ. 
Мч҃нченъ: Сгара́юще пла́менемъ, безмѣ́рными  ра́нами, ро́сꙋ тѧ̀ ѡ҆брѣто́ша хрⷭ҇тѐ прохлажде́нїѧ,  твоѝ тве́рдїи и҆ чꙋ́днїи страда́льцы. тѣ́мже ра́дꙋющесѧ  и҆дѧ́хꙋ пꙋте́мъ, жела́нїемъ по́честей, пѣ́сньми тѧ̀  непреста́ннѡ велича́юще. 
Мч҃нченъ: Мно́жество страда́лєцъ, ст҃ы́хъ ли́къ  мо́литъ тѧ̀ хрⷭ҇тѐ за собо́ръ люде́й, мно́гѡ  преѡгорчева́ющихъ: мно́жествомъ твоеѧ̀ ще́дре млⷭ҇ти,  ѡ҆чи́сти мно́жество беззако́нїй на́шихъ, ꙗ҆́кѡ  чл҃вѣколю́бецъ. 
Бг҃оро́диченъ: Носѧ́щее земны́хъ зра́къ, сїѧ́нїе  ѻ҆́ч҃ее дв҃о родила̀ є҆сѝ, є҆го́же воздви́жена на  крⷭ҇тѣ̀ со́лнце на терпѧ́щи зрѣ́ти ѡ҆мрача́шесѧ, и҆  мра́къ оу҆малѧ́шесѧ і҆дѡлонеи́стовства: тѣ́мже съ ни́мъ  тѧ̀ велича́емъ. (с. 433) 
И҆́нъ 
І҆рмо́съ: Въ зако́нѣ сѣ́ни и҆ писа́нїй ѡ҆́бразъ  ви́димъ вѣ́рнїи: всѧ́къ мꙋ́жескїй по́лъ ложесна̀  разверза́ѧ, свѧ́тъ бг҃ꙋ. тѣ́мъ перворожде́нное сло́во  ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
Растлѣ́нна оу҆мо́мъ, растлѣ́нна дꙋше́ю и҆  со́вѣстїю, ѕло́бою ѡ҆скверне́на, и҆ на́га всѧ́кихъ  бла̑гъ ꙗ҆вле́нна, дв҃о нетлѣ́ннаѧ, непоро́чнаѧ, не  пре́зри менѐ, но дѣ́лы благоче́стїѧ оу҆красѝ. 
И҆спо́лнихсѧ ѕѡ́лъ, и҆спо́лнихсѧ помышле́нїй  ѿчꙋжда́ющихъ мѧ̀ ѿ тебѐ чл҃вѣколю́бца. сегѡ̀ ра́ди  и҆ стеню̀ и҆ вопїю̀: ка́ющагосѧ мѧ̀ прїимѝ, и҆ не  ѿри́ни менѐ ро́ждшїѧ тѧ̀ мл҃твами, бл҃годѣ́телю  многомлⷭ҇тиве. 
Да и҆зба́влюсѧ твои́ми всенепоро́чнаѧ  ѻ҆трокови́це моли́твами, ѿ всѧ́кагѡ гнѣ́ва, страсте́й  смертоно́сныхъ, лю́тыѧ гее́нны и҆ ѻ҆гнѧ̀, ѿ  человѣ́кѡвъ непра́ведныхъ, ѿ врагѡ́въ лꙋка́выхъ,  прибѣ́гнꙋвый къ твоемꙋ̀ покро́вꙋ, и҆ призыва́ѧй тѧ̀ на  по́мощь. 
Ꙗ҆́кѡ мт҃и бж҃їѧ, молѝ и҆з̾ тебѐ ро́ждшагосѧ  гдⷭ҇а бг҃а и҆ цр҃ѧ̀: є҆́же и҆зба́витисѧ всѧ́кагѡ  преще́нїѧ, и҆ лꙋка́вагѡ ѻ҆бы́чаѧ твоемꙋ̀ рабꙋ̀ чи́стаѧ,  на тѧ̀ надѣ́ѧвшемꙋсѧ и҆з̾ чре́ва ма́тере моеѧ̀,  влⷣчце. 
Та́же, Досто́йно є҆́сть: Є҆ктенїа̀ и҆  про́чее. 
На стїхо́внѣ стїхи̑ры, гла́съ г҃: 
За́вистїю сла́дости и҆згна́нъ бы́хъ, паде́нїемъ  па́дсѧ лю́тымъ: но не презрѣ́лъ є҆сѝ влⷣко,  воспрїи́мъ менѐ ра́ди є҆́же по мнѣ̀, распина́ешисѧ, и҆  сп҃са́еши мѧ̀, въ сла́вꙋ вво́диши мѧ̀, и҆зба́вителю мо́й,  сла́ва тебѣ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ, и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. (с. 434) 
Крⷭ҇тоѧвле́ннѡ мѡѷсе́й на горѣ̀ рꙋ́цѣ просте́ръ  къ высотѣ̀, а҆мали́ка побѣдѝ: ты́ же сп҃се, дла̑ни  простры́й на крⷭ҇тѣ̀ честнѣ́мъ, ѡ҆б̾ѧ́лъ є҆сѝ мѧ̀,  спасы́й ѿ рабо́ты вра́жїѧ: и҆ да́лъ є҆сѝ зна́менїе  жи́зни, ѿ лꙋ́ка бѣжа́ти проти́вныхъ мои́хъ. сегѡ̀  ра́ди сло́ве, покланѧ́юсѧ крⷭ҇тꙋ̀ твоемꙋ̀ честно́мꙋ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Ꙗ҆́кѡ свѣти̑ла въ мі́рѣ сїѧ́ете и҆ по  сме́рти ст҃і́и мꙋ́чєницы, по́двиги до́брыми  подвиза́вшесѧ: тѣ́мже и҆мꙋ́ще дерзнове́нїе, хрⷭ҇та̀  моли́те поми́ловатисѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ: Зрѧ́щи тѧ̀  ви́сѧща на дре́вѣ всенепоро́чнаѧ, хрⷭ҇тѐ мо́й  пребл҃гі́й, рыда́ющи вопїѧ́ше мт҃рски: сн҃е мо́й  вселюбе́знѣйшїй, ка́кѡ собо́ръ беззако́нный на дре́вѣ  тѧ̀ ѡ҆сꙋдѝ; 
Въ сре́дꙋ блажє́нны, гла́съ г҃: 
Ѿве́ргша хрⷭ҇тѐ за́повѣдь твою̀ пра́ѻтца  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре, и҆сповѣ́давша тѧ̀ на крⷭ҇тѣ̀, во́нь всели́лъ  є҆сѝ зовꙋ́ща: помѧни́ мѧ сп҃се во црⷭ҇твїи твое́мъ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Распѧ́лсѧ є҆сѝ менѐ ра́ди, и҆ прободе́нъ є҆сѝ  і҆и҃се мо́й въ ре́бра, два̀ и҆стѡ́чника и҆сточи́вый мнѣ̀  спаси́тєльнаѧ: тѣ́мже спа́ссѧ стра́стїю твое́ю хрⷭ҇тѐ,  воспѣва́ю и҆ сла́влю бл҃гоꙋтро́бїе твоѐ: помѧни́ мѧ  вопїю́ща во црⷭ҇твїи твое́мъ. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Со беззако́нныма вмѣни́всѧ, беззакѡ́нїѧ всѣ́хъ  на́съ і҆и҃се взѧ́лъ є҆сѝ, и҆ те́рнїемъ вѣнча́всѧ  ꙗ҆́кѡ цр҃ь всѣ́хъ, грѣха̀ те́рнїе пра́ѻтца и҆з̾  ко́рене хрⷭ҇тѐ, и҆зсѣка́еши: тѣ́мже вѣ́рою твою̀  стрⷭ҇ть ны́нѣ сла́вимъ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. (с. 435) 
И҆̀же страда́нїѧ хрⷭ҇то́ва подража́вше до́блїи  страда́льцы, всесла́внїи мч҃нцы, и҆ вра́жїю пре́лесть  низложи́вше си́лою бж҃е́ственною, нбⷭ҇нꙋю сла́вꙋ  полꙋчи́сте, ѡ҆ всѣ́хъ на́съ ст҃і́и молѧ́щесѧ. 
Сла́ва: Трїѷпоста́снаѧ є҆ди́нице, и҆  неразде́льнаѧ трⷪ҇це вседѣ́тельнаѧ, сꙋщество̀ є҆ди́но,  и҆ си́ла, пѣвцы̀ твоѧ̑ покры́й ѿ всѧ́кагѡ вре́да  вра́жїѧ, и҆ црⷭ҇твїѧ твоегѡ̀ сподо́би, є҆́же полꙋчи́ша,  и҆̀же до́брѣ пожи́вшїи. 
И҆ ны́нѣ: Зрѧ́щи на крⷭ҇тѣ̀, є҆го́же ѿ  крове́й чи́стыхъ воплоти́ла є҆сѝ, пла́чꙋщи взыва́ла  є҆сѝ бг҃ороди́тельнице ѻ҆трокови́це: что̀ сїѧ̑ ча́до,  со́нмъ лꙋка́вый воздадѐ тебѣ̀, оу҆мертви́вый тѧ̀  живота̀ вѣ́рныхъ всѣ́хъ и҆ воскресе́нїе; 


(с. 435) 
Въ сре́дꙋ ве́чера, 
на Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ,  гла́съ г҃ 
Подо́бенъ: Ве́лїѧ мꙋ́чєникъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Мл҃твами честны́хъ и҆ бж҃е́ственныхъ а҆пⷭ҇лъ  твои́хъ, чл҃вѣколю́бче ще́дрый, є҆ди́не ми́лостиве,  смире́нїе твоѐ пода́ждь рабѡ́мъ твои̑мъ, и҆ сп҃сѝ ѿ  бѣ́дъ воспѣва́ющихъ тѧ̀, и҆ вѣ́рою покланѧ́ющихсѧ. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Є҆гда̀ на престо́лѣхъ ѻ҆боюна́десѧтихъ сѧ́дете  со всѣ́хъ сꙋдїе́ю, сꙋди́ти всѧ́кой тва́ри: не ѡ҆сꙋжде́на  мѧ̀ покажи́те, и҆ тьмы̀ и҆ всѧ́кагѡ томле́нїѧ и҆зба́вите  благода́тели моѝ, бж҃е́ственнїи а҆пⷭ҇толи. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. (с.  436) 
Ѿ стрѣ́лъ нечести́вагѡ и҆зба́вите мѧ̀, ꙗ҆́кѡ  бж҃їи самови́дцы, оу҆гаша́юще є҆гѡ̀ кова̑рства: и҆  ѡ҆роси́те мѧ̀ дꙋхо́вною росо́ю, ва́съ молю̀ мꙋ́дрїи  бл҃года́тели моѝ, бж҃е́ственнїи а҆пⷭ҇ли. 
Та́же въ мине́и стїхи̑ры ст҃о́мꙋ. А҆́ще нѣ́сть  мине́и, и҆́ны стїхи̑ры ст҃о́мꙋ и҆ вели́комꙋ чꙋдотво́рцꙋ  нїкола́ю: гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Оу҆ѧ́звенъ бы́хъ ѻ҆каѧ́нный ѕмїи́нымъ  оу҆грызе́нїемъ, и҆ лежꙋ̀ пове́рженъ ме́ртвъ без̾  дыха́нїѧ: бо́дренною твое́ю мольбо́ю возста́ви мѧ̀  вско́рѣ, всеблаже́нне ст҃и́телю, да сла́влю твою̀  скоропослꙋшли́вꙋю бл҃года́ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Оу҆ма̀ моегѡ̀ помрачи́вшасѧ ѕлы́ми помышле́ньми,  и҆ лежа́ща предви́дѧ, ника́коже престае́тъ ловле́ньми на  мѧ̀ льстивомꙋ́дрый: но ꙗ҆́кѡ бг҃ъ оу҆ще́дри и҆ спаси́  мѧ, нїкола́а мл҃твами. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ и҆ и҆́стина гдⷭ҇нѧ пребыва́етъ во вѣ́къ. 
Вели́кое сп҃се́нїе всѣ̑мъ на́мъ ꙗ҆ви́лсѧ є҆сѝ,  нїко́лае пребл҃же́нне: и҆збавлѧ́еши бо всѧ́ческихъ бѣ́дъ  и҆ напа́стей рабы̑ твоѧ̑, и҆ и҆скꙋше́нїй и҆ недꙋ́гѡвъ и҆  ѡ҆бстоѧ́нїѧ, и҆ врагѡ́въ неви́димыхъ. 
Сла́ва, и҆ ны́нѣ, бг҃оро́диченъ: Ве́лїѧ чꙋде́съ  твои́хъ чⷭ҇таѧ, си́ла: и҆збавлѧ́еши бо ѿ бѣ́дъ, и҆  сп҃са́еши ѿ сме́рти, и҆ восхища́еши ѿ напа́стей  ненача́емыхъ, и҆ скѡ́рби разрѣша́еши, и҆ согрѣшє́нїѧ  человѣ́кѡвъ ѿе́млеши. 
Та́же, Свѣ́те ти́хїй: Прокі́менъ днѐ. 
На стїхо́внѣ стїхи̑ры а҆пⷭ҇льскїѧ, гла́съ г҃: 
Во всю̀ зе́млю и҆зы́де вѣща́нїе ва́ше ст҃і́и  а҆пⷭ҇ли, і҆́дѡльскꙋю пре́лесть разрꙋши́сте, бг҃оразꙋ́мїе  проповѣ́давше: сѐ (с. 437) до́брый по́двигъ ва́шъ  є҆́сть блаже́ннїи. сегѡ̀ ра́ди пое́мъ, и҆ славосло́вимъ  па̑мѧти ва́шѧ. 
Сті́хъ: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
Живоно́снагѡ вїногра́да сꙋ́ще ло́зїе, сла́внїи  а҆пⷭ҇ли, пло́дъ бл҃гоче́стїѧ са́ми сѧ бг҃ꙋ принесо́сте.  тѣ́мже дерзнове́нїе и҆мꙋ́ще къ немꙋ̀, проси́те дарова́ти  ми́ръ, и҆ ве́лїю ми́лость дꙋша́мъ на́шымъ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Мꙋ́чєницы твоѝ гдⷭ҇и, вѣ́рою оу҆тве́рждшесѧ,  и҆ наде́ждею оу҆крѣ́пльшесѧ, любо́вїю крⷭ҇та̀ твоегѡ̀  дꙋше́внѡ соедини́вшесѧ, вра́жїе мꙋчи́тельство разрꙋши́ша:  и҆ оу҆лꙋчи́вше вѣнцы̀, со безпло́тными мо́лѧтсѧ ѡ҆  дꙋша́хъ на́шихъ. 
Сла́ва, и҆ ны́нѣ, бг҃оро́диченъ: Вельмѝ  согрѣша́юща мѧ̀ ѻ҆трокови́це, и҆схитѝ вели́кою твое́ю  мл҃твою пла́мене нꙋ́жднагѡ: и҆ и҆спра́ви чи́стаѧ твои́ми  мольба́ми, ко спаси́тєльнымъ стезѧ́мъ наставлѧ́ющи мѧ̀,  мт҃рними твои́ми мл҃твами. 
Въ сре́дꙋ на повече́рїи, 
канѡ́нъ моле́бный къ прест҃ѣ́й бцⷣѣ, гла́съ г҃. 
Пѣ́снь а҃ 
І҆рмо́съ: Во́ды дре́вле ма́нїемъ бж҃е́ственнымъ во  є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. (с.  438) 
Стена́нїе мѝ оу҆́бѡ пода́ждь бцⷣе сокрꙋше́нное,  и҆ сле́зꙋ дꙋше́внꙋю, ꙗ҆́кѡ да мои́хъ мно́гихъ  прегрѣше́нїй пла́чꙋсѧ, и҆ со́вѣсти неисправле́нїѧ  ѻ҆трокови́це, и҆ оу҆молю̀ млⷭ҇рдїе твоѐ. 
По́мыслы пополза́ѧсѧ, и҆ впа́даѧ въ бе́зднꙋ  поги́бели, твоѐ дв҃о ны́нѣ молю̀ застꙋпле́нїе:  оу҆твердѝ непоколеби́мо неможе́нїе оу҆ма̀ моегѡ̀ на  ка́мени тве́рдѣмъ бж҃їихъ за́повѣдей. 
Сла́ва: Смоко́вницꙋ ношꙋ̀ безпло́дїѧ, и҆ бою́сѧ  посѣче́нїѧ и҆ прѝ, да не во ѻ҆́гнь по́слетъ мѧ̀  зижди́тель мо́й бг҃ъ. влⷣчце предвари́вши, покаѧ́нїѧ мѧ̀  дѣ́лы плодоно́сна сотворѝ, да сла́влю тѧ̀. 
И҆ ны́нѣ: Ꙗ҆́кѡ непоро́ченъ хра́мъ цр҃е́въ,  страстьмѝ безмѣ́стными ѡ҆скве́рншеесѧ се́рдце моѐ,  молю́сѧ, ѡ҆чи́сти пречⷭ҇таѧ, цѣломꙋ́дрїемъ же и҆  чи́стымъ житїе́мъ, и҆ дѣ́лы ѡ҆богатѝ бг҃облагода́тнаѧ. 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Борю́щїи и҆ ѡ҆скорблѧ́ющїи мѧ̀ мно́зи сꙋ́ть, и҆  нѣ́сть ѡ҆сла́бы ѡ҆брѣстѝ и҆збавле́нїѧ ѿ ѡ҆быше́дшихъ  мѧ̀: но не пре́зри чⷭ҇таѧ моле́нїѧ моегѡ̀. 
Ѡ҆тѧгче́нъ мно́жествомъ ѕлы́хъ, и҆ мно́гими  прегрѣше́нїи мои́ми, къ высотѣ̀ нбⷭ҇нѣй воззрѣ́ти не  могꙋ̀: но ты̀ ѡ҆ставле́нїе мѝ пода́ждь, пречⷭ҇таѧ. 
Сла́ва: Расто́ргнꙋти смире́ннꙋю мою̀ дꙋ́шꙋ ѕмі́й  лꙋка́вый по всѧ̑ дни̑ покꙋша́етсѧ: но семꙋ̀ сокрꙋшѝ  бцⷣе дꙋшетлѣ̑нныѧ зꙋ́бы. 
И҆ ны́нѣ: И҆зба́ви мѧ̀ бцⷣе всѧ́кїѧ ѡ҆держа́щїѧ  бѣды̀, и҆ грѣхо́вныѧ бꙋ́ри раба̀ твоего̀: и҆ къ  сп҃си́тельномꙋ мѧ̀ приста́нищꙋ напра́ви твои́ми мл҃твами.  (с. 439) 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Трепе́щꙋ помышлѧ́ѧ грѣхѡ́въ мои́хъ пꙋчи́нꙋ, и҆  сопроти́вныхъ помышле́нїй лю́тое и҆ вели́кое волне́нїе:  но ты̀ ѡ҆кормѝ, и҆ къ тишинѣ̀ напра́ви мѧ̀ пречⷭ҇таѧ. 
Недовѣ́дѣнїе тѧ́жкое дꙋ́шꙋ мою̀ ны́нѣ пости́же,  неразꙋ́мїе и҆ забве́нїе ѕлы́хъ, ꙗ҆̀же въ житїѝ  содѣ́ѧхъ: но ты̀ оу҆́бѡ пречⷭ҇таѧ, на покаѧ́нїе  содѣ́ѧнныхъ мно́ю наведи́ мѧ. 
Сла́ва: Ѻ҆́гнь страсте́й сле́зными стрꙋѧ́ми  оу҆гасѝ, и҆ оу҆давлѧ́ющее мо́й оу҆́мъ жите́йское  треволне́нїе, и҆ те́рнїе попалѝ ѻ҆гне́мъ дх҃а  бг҃ороди́тельнице: ты́ бо покро́въ мѝ є҆сѝ и҆  похвала̀. 
И҆ ны́нѣ: Молво́ю напа́стей и҆ треволне́нїй ве́сь  потоплѧ́емь є҆́смь лꙋка́выми по́мыслы, и҆ во глꙋбинꙋ̀  ѿча́ѧнїѧ при́снѡ низвлеко́мь, вопїю́ ти: влⷣчце сп҃си́  мѧ раба̀ твоего̀. 
Пѣ́снь є҃ 
І҆рмо́съ: Ꙗ҆́кѡ ви́дѣ и҆са́їа ѻ҆бра́знѡ на  престо́лѣ превознесе́на бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше, а҆́зъ:  прови́дѣхъ бо воплоща́ема бг҃а, свѣ́та невече́рнѧ, и҆  ми́ромъ влады́чествꙋюща. 
Дꙋшѝ моеѧ̀ болѣ̑зни, и҆ пло́ти неможе́нїе вѣ́си  влⷣчце, и҆ оу҆ма̀ моегѡ̀ гни́лость и҆ непостоѧ́тельное.  тѣ́мже сподо́би мѧ̀ млⷭ҇ти и҆ бл҃года́ти твоеѧ̀, да тѧ̀  сла́влю спаса́емь кро́вомъ твои́мъ. 
Не затвори́ ми млⷭ҇рдїѧ щедро́тъ твои́хъ, влⷣчце  всенепоро́чнаѧ: но во оу҆миле́нїи приходѧ́щемꙋ къ тебѣ̀  пода́ждь твоѧ̑ ми́лѡсти, и҆ лю́тыхъ премѣне́нїе и҆  проще́нїе, ꙗ҆́кѡ да благода́рнѡ пою̀ вели̑чїѧ твоѧ̑. (с.  440) 
Сла́ва: Оу҆мно́жишасѧ дв҃о ненави́дѧщїи мѧ̀  всꙋ́е, и҆ ѡ҆скорблѧ́ющїи ны́нѣ, па́че вла̑съ главы̀  моеѧ̀ чⷭ҇таѧ, и҆́щꙋще расто́ргнꙋти, и҆ снѣ́дь сотвори́ти  себѣ̀: си́хъ оу҆́бѡ стꙋда̀ и҆спо́лнши возвратѝ. 
И҆ ны́нѣ: Ꙗ҆́же мі́рови ми́ръ, и҆ сп҃се́нїе  всѣ̑мъ пода́вшаѧ, ꙗ҆́кѡ бж҃е́ственный ми́ръ поро́ждши  дв҃о, бра́нь страсте́й дꙋшѝ моеѧ̀ и҆ тѣ́ла, чи́стаѧ,  оу҆мирѝ стра́хомъ и҆ любо́вїю сп҃са хрⷭ҇та̀. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  спасѝ. 
Въ дѣ́лѣ и҆ сло́вѣ и҆ дѣѧ́нїи, нѣ́сть ѕлѣ̀  пожи́вша на землѝ, ꙗ҆́коже а҆́зъ: тѣ́мже твоегѡ̀  прошꙋ̀ влⷣчце чл҃вѣколю́бїѧ, оу҆лꙋчи́ти ми́лѡсти. 
Дѣѧ̑нїѧ ѕлы́хъ прегрѣше́нїй, печа̑ли ражда́ютъ  всѣ̑мъ тѣ́мже го́рькими напа́стьми ѡ҆держи́ми є҆смы̀  ны́нѣ: помозѝ на́мъ, ꙗ҆́же є҆ди́на хрⷭ҇тїа́нѡмъ  сп҃се́нїе. 
Сла́ва: И҆ ражда́еши, и҆ чиста̀ по ржⷭ҇твѣ̀  ꙗ҆ви́ласѧ є҆сѝ бцⷣе дв҃о. тѣ́мже молѝ твоѐ  ржⷭ҇тво̀ при́снѡ, да и҆зба́вимсѧ ѿ всѧ́кагѡ вре́да  вра́жїѧ твоѝ рабѝ. 
И҆ ны́нѣ: Мл҃твами пречи́стыѧ мт҃ре твоеѧ̀, и҆  всѣ́хъ прⷪ҇рѡ́къ и҆ мꙋ́чєникъ, и҆ свѧще́нныхъ  оу҆чєни́къ, сло́ве бж҃їй пода́ждь на́мъ ми́ръ, и҆  ѡ҆чище́нїе прегрѣше́нїй. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ г҃: 
Всѐ житїѐ моѐ въ лѣ́ности мно́зѣ преидо́хъ  пречи́стаѧ, и҆ ны́нѣ прибли́жихсѧ ко и҆схо́дꙋ моегѡ̀  вре́мене, и҆ оу҆страши́хсѧ ѿ врагѡ́въ мои́хъ, да не  расто́ргнꙋтъ дꙋ́шꙋ мою̀ всенепоро́чнаѧ, и҆ въ поги́бели  мѧ̀ глꙋбинꙋ̀ ѿпꙋ́стѧтъ: но оу҆ще́дри раба̀ твоего̀  дв҃о, и҆ и҆зба́ви мѧ̀ си́хъ ѡ҆ѕлобле́нїѧ. (с. 441) 
Пѣ́снь з҃ 
І҆рмо́съ: Ꙗ҆́коже дре́вле благочєсти́выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ,  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
Тебѐ мт҃рь бж҃їю чи́стꙋю и҆ непоро́чнꙋю,  ѡ҆скверне́нный тѣ́ломъ и҆ дꙋше́ю, и҆ ѻ҆калѧ́нный  дѣѧ́ньми нечи́стыми, молю̀ влⷣчце, надѣ́ѧсѧ на млⷭ҇ть  твою̀ оу҆ще́дри мѧ̀ пречⷭ҇таѧ. 
Прегрѣше́нїй мои́хъ мно́жество, и҆ ѕлы́хъ  и҆спыта́нїе, недоꙋмѣ́нїемъ мѧ̀ препира́етъ ѕѣлѡ̀, и҆ во  ѿча́ѧнїѧ влече́тъ мѧ̀ глꙋбинꙋ̀: но ты̀ пречи́стаѧ  влⷣчце, спаси́ мѧ погиба́ющаго, и҆ лю́тѣ потоплѧ́ема. 
Сла́ва: Мно́жествомъ щедро́тъ твоеѧ̀ бл҃гости,  грѣхѡ́въ на́шихъ мно́жество пре́зри бл҃же, и҆  благопремѣ́ненъ бꙋ́ди немо́лчнѡ зовꙋ́щымъ: бл҃гослове́нъ  є҆сѝ гдⷭ҇и бж҃е ѻ҆тє́цъ на́шихъ. 
И҆ ны́нѣ: Ѿ бре́нїѧ страсте́й, и҆ глꙋбины̀  скорбе́й, и҆ напа́стей жите́йскихъ, привлецы̀ на́съ къ  безстра́стїю чи́стаѧ, и҆ ра́достномꙋ весе́лїю,  благослове́ннаѧ, зовꙋ́щихъ: ты̀ є҆сѝ є҆ди́на  бг҃облагода́тнаѧ. 
Пѣ́снь и҃ 
І҆рмо́съ: Веще́ственнагѡ ѻ҆гнѧ̀ пла́мень  невеще́ственнымъ оу҆вѧди́ша, бг҃озри́мїи ѻ҆́троцы, и҆  поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Сласте́й го́ресть чꙋ̑вства всѧ̑ тѣлє́снаѧ  проше́дши, дꙋ́шꙋ мою̀ безмѣ́стнѡ ѡ҆калѧ́етъ, и҆ въ  сме́рть влече́тъ: влⷣчце мі́ра, бꙋ́ди мѝ сп҃се́нїе. 
На тѧ̀ дꙋ́шꙋ, и҆ се́рдце, и҆ тѣ́ло возложи́хъ: не  и҆́мамъ бо и҆ны́ѧ наде́жды ра́звѣ тебѐ влⷣчце, є҆́юже  полꙋчꙋ̀ ми́лѡсти. тѣ́мже мѝ пода́ждь бога́тꙋю твою̀  млⷭ҇ть и҆ бл҃года́ть. 
Сла́ва: Ѕмі́й мѧ̀ ꙗ҆́домъ приползнꙋ́въ, плотско́ю  сла́стїю ѻ҆каѧ́ннꙋю дꙋ́шꙋ мою̀ лю́тѣ оу҆морѝ: но  ѡ҆живѝ сїю̀ сопроти́вными лѣчба́ми, чⷭ҇таѧ, твои́ми  мл҃твами. (с. 442) 
И҆ ны́нѣ: Ꙗ҆́же бг҃а и҆ сп҃са ро́ждшаѧ,  миронача́льника, того̀ молѝ, ми́ръ мі́рови посла́ти  вско́рѣ, ꙗ҆́кѡ да въ ми́рѣ того̀ славосло́вимъ. 
Пѣ́снь ѳ҃ 
І҆рмо́съ: Тебѐ неѡпали́мꙋю кꙋпинꙋ̀, и҆ ст҃ꙋ́ю  дв҃ꙋ, мт҃рь свѣ́та, и҆ бцⷣꙋ, наде́ждꙋ всѣ́хъ на́съ  велича́емъ. 
Скве́рнꙋ стра́стныхъ помышле́нїй моегѡ̀ оу҆ма̀  ѡ҆чи́сти чⷭ҇таѧ, въ безстра́стїѧ ри́зꙋ свѣ́тлꙋю  ѡ҆дѣва́ющи мѧ̀. 
Ѿве́рзи мѝ дв҃о бж҃є́ственныѧ вхо́ды  покаѧ́нїѧ, вхо́ды страсте́й и҆ сласте́й мои́хъ  загражда́ющи, и҆ возбранѧ́ющи си́лою твое́ю. 
Сла́ва: Оу҆слы́ши гла́съ стена́нїѧ моегѡ̀, и҆  гла́съ пла́ча моегѡ̀, и҆ пода́ждь ѡ҆чище́нїе и҆ сп҃се́нїе  ѻ҆каѧ́ннѣй мое́й дꙋшѝ, дв҃о всенепоро́чнаѧ. 
И҆ ны́нѣ: Ви́дѣ данїи́лъ прⷪ҇ро́къ твоѐ  рождество̀ дв҃о, ви́дѣ рѣсноти́внѡ вои́стиннꙋ, и҆́же на  престо́лѣ ви́дѣ, є҆го́же де́ньми ве́тхаго возгласѝ. 
Та́же, Досто́йно є҆́сть: И҆ покло́нъ.  Трист҃о́е, и҆ по Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи сѣда́ленъ, гла́съ г҃: 
Прїиди́те всѝ, а҆пⷭ҇лы восхва́лимъ ꙗ҆́кѡ  ко́рмчыѧ: і҆́дѡльскꙋю бо пре́лесть оу҆праздни́ша, и҆ къ  свѣ́тꙋ жи́зни возведо́ша, и҆ въ трⷪ҇цꙋ вѣ́ровати  наꙋчи́ша. тѣ́мже дне́сь па́мѧть и҆́хъ честнꙋ́ю  соверша́юще вѣ́рнїи, сла́вимъ хрⷭ҇та̀ бг҃а на́шего. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
А҆пⷭ҇лъ твои́хъ па́мѧть оу҆ѧсни́лъ є҆сѝ гдⷭ҇и,  ꙗ҆́кѡ всеси́ленъ, ꙗ҆́кѡ оу҆крѣпи́лъ є҆сѝ и҆̀хъ,  стрⷭ҇те́мъ твои̑мъ (с. 443) подо́битисѧ, и҆ побѣди́ша  мꙋ́жески вра́жїю си́лꙋ. тѣ́мже и҆ прїѧ́ша и҆сцѣле́нїй  благода̑ти: тѣ́хъ мл҃твами чл҃вѣколю́бче, ми́ръ  пода́ждь лю́демъ твои̑мъ. 
Сла́ва, и҆ ны́нѣ, бг҃оро́диченъ: Непостижи́маго  и҆ неѡпи́саннаго, є҆диносꙋ́щнаго безнача́льномꙋ ѻ҆ц҃ꙋ̀,  во чре́во твоѐ та́йнѡ вмѣсти́ла є҆сѝ бцⷣе. є҆ди́но  и҆ несмѣ́сно ѿ трⷪ҇цы бж҃ество̀ разꙋмѣ́хомъ, ржⷭ҇тво̀  твоѐ въ мі́рѣ сла́вѧще. тѣ́мже и҆ бл҃года́рнѡ вопїе́мъ  тѝ: ра́дꙋйсѧ ѡ҆бра́дованнаѧ. 
По в҃-мъ стїхосло́вїи сѣда́льны, гла́съ г҃: 
Всю̀ напои́ша зе́млю стрꙋѧ́ми а҆пⷭ҇ли, бж҃їѧ  сло́ва, и҆ возрастѐ кла́съ вѣ́ры, и҆ концы̀ вселе́нныѧ  напо́лни: пле́велы бо всѧ̑ посѣко́ша. тѣ́мже всѣ́хъ  хрⷭ҇тꙋ̀ бг҃ꙋ приведо́ша, креща́юще тѣ́хъ въ трⷪ҇цꙋ  несозда́ннꙋю. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
И҆ па́ки глаго́лемъ то́йже сѣда́ленъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Стрⷭ҇тоте́рпцы ст҃і́и, моли́те ми́лостиваго бг҃а,  да прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Прⷪ҇ро́цы  проповѣ́даша, а҆пⷭ҇ли наꙋчи́ша, мꙋ́чєницы  и҆сповѣ́даша, и҆ мы̀ вѣ́ровахомъ бцⷣꙋ тѧ̀ вои́стиннꙋ  сꙋ́щꙋю: тѣ́мже и҆ велича́емъ ржⷭ҇тво̀ твоѐ, пречⷭ҇таѧ. 
По г҃-мъ стїхосло́вїи сѣда́льны, гла́съ г҃: 
А҆пⷭ҇лы твоѧ̑ хрⷭ҇тѐ, въ концы̀ земны̑ѧ посла́лъ  є҆сѝ, ꙗ҆́кѡ млⷭ҇рдъ, ꙗ҆́кѡ и҆з̾ѡщре́ныѧ си́льнѣ  стрѣ́лы, закала́ющѧ всѧ́кое нече́стїе и҆ ѕлосꙋ́етствїе,  и҆ насажда́ющѧ сп҃си́тєльнаѧ оу҆чє́нїѧ: тѣ́хъ  мольба́ми ще́дре, ми́ръ пода́ждь дꙋша́мъ на́шымъ. 
Тебѐ проповѣ́дника и҆́стины, и҆ пресвѣ́тлаго  свѣти́льника мі́рꙋ, хва́лѧще воспѣва́емъ нїко́лае, и҆  вопїе́мъ вѣ́рою молѧ́щесѧ: ꙗ҆́коже непови̑нныѧ ѿ  сме́рти и҆схи́тилъ (с. 444) є҆сѝ: та́кѡ свѧ́те, и҆  на́съ ѿ бѣ́дъ и҆ скорбе́й и҆ всѧ́кагѡ и҆зба́ви лю́тагѡ  ѡ҆ѕлобле́нїѧ. 
Сла́ва, и҆ ны́нѣ, бг҃оро́диченъ:  Оу҆мертви́вшꙋюсѧ дꙋ́шꙋ мою̀ согрѣше́ньми мно́гими,  всенепоро́чнаѧ влⷣчце: ѡ҆живѝ, ꙗ҆́кѡ дерзнове́нїе  ма́тернее къ сн҃ꙋ твоемꙋ̀ и҆мꙋ́щи: ты́ бо є҆ди́на  родила̀ є҆сѝ па́че оу҆ма̀ и҆ смы́сла сло́во  собезнача́льное ѻ҆ц҃ꙋ̀ и҆ дх҃ꙋ, живо́тъ и҆ нетлѣ́нїе  мі́рꙋ да́рꙋюща при́снѡ, и҆ ве́лїю млⷭ҇ть. 
Канѡ́нъ ст҃ы̑мъ сла̑внымъ и҆ всехва̑льнымъ  а҆пⷭ҇лѡмъ. Творе́нїе ѳеофа́ново. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ: се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Цр҃кѡ́вныѧ столпы̀, ѡ҆снова̑нїѧ вѣ́ры,  бл҃гочє́стнаѧ оу҆тверждє́нїѧ, и҆ вѣ̑рныѧ всѧ̑  оу҆твержда́ющаѧ, прїиди́те оу҆бл҃жи́мъ сщ҃є́нныѧ  а҆пⷭ҇лы, ꙗ҆́кѡ да мольба́ми и҆́хъ спасе́мсѧ.  [Два́жды.] 
Са́мъ себѐ пре́жде сꙋда̀ блꙋ́дный оу҆боѧ́всѧ  ѡ҆сꙋжда́ю, ѕла̑ѧ бо дѣла̀ безчи́слєннаѧ стѧжа́хъ.  тѣ́мже молю́сѧ тѝ првⷣный сꙋдїѐ: ѿча́ѧннаго мѧ̀  сп҃сѝ бж҃е́ственными мольба́ми а҆пⷭ҇лъ твои́хъ. 
Непревра́тнїи столпы̀ бл҃гоче́стїѧ, прельще́нїемъ  мѧ̀ вра́жїимъ препѧ́таго, и҆ на землѝ лежа́щаго и҆  бѣ́дствꙋющаго, и҆ недоꙋмѣва́ющагосѧ и҆спра́вите, ꙗ҆́кѡ  да ѡ҆брѧ́щꙋ ѡ҆ставле́нїе, ѡ҆ ни́хже согрѣши́хъ. 
Бг҃оро́диченъ: Со ст҃ы́ми прⷪ҇ро́ки, со а҆пⷭ҇лы,  и҆ мч҃нки, и҆з̾ тебѐ вопло́щшагосѧ гдⷭ҇а, прилѣ́жнѡ  чи́стаѧ молѝ, ꙗ҆́кѡ да плотскі̑ѧ на́шѧ всѧ̑ стра̑сти  оу҆мертви́тъ, и҆ живо́тъ вѣ́чный на́мъ да́рꙋетъ. (с.  445) 
Дрꙋгі́й канѡ́нъ, ст҃о́мꙋ и҆ вели́комꙋ чꙋдотво́рцꙋ  нїкола́ю. Творе́нїе і҆ѡ́сифово. Гла́съ г҃. 
Пѣ́снь а҃ 
І҆рмо́съ: Пои́мъ гдⷭ҇еви, сотво́ршемꙋ ди̑внаѧ  чꙋдеса̀ въ чермнѣ́мъ мо́ри: по́нтомъ бо покры̀  проти̑вныѧ, и҆ спасѐ і҆и҃лѧ. томꙋ̀ є҆ди́номꙋ пои́мъ,  ꙗ҆́кѡ просла́висѧ. 
Пресвѣ́тлаго свѣти́льника неꙋгаси́маго, на  землѝ сꙋ́щаго столпа̀, и҆ къ приста́нищꙋ бж҃е́ственномꙋ  призыва́юща, и҆̀же волна́ми жите́йскими при́снѡ  потоплѧ́емїи, нїкола́а всѝ почти́мъ, и҆ любо́вїю  оу҆блажи́мъ. 
Си́лою бж҃їею всебл҃же́нне оу҆крѣплѧ́емь,  ре́вность бл҃гоче́стїѧ по ра́зꙋмꙋ стѧжа́лъ є҆сѝ:  тѣ́мже хотѧ́щыѧ непра́веднѡ оу҆мре́ти и҆зба́вилъ  є҆сѝ. сегѡ̀ ра́ди тѧ̀ мо́лимъ: всѧ́кагѡ непра́веднагѡ  ѡ҆ѕлобле́нїѧ и҆зба́ви на́съ нїко́лае. 
Молє́нїѧ гдⷭ҇еви ѻ҆́тче неѡскꙋ́днѡ приносѝ ты̀:  ꙗ҆́кѡ да грѣхѡ́въ и҆ пла́мене мꙋче́нїѧ вѣ́чнꙋющагѡ, и҆  напа́стей, и҆ скорбе́й и҆зба́витъ на́съ, ꙗ҆́кѡ є҆ди́нъ  бл҃гі́й. 
Бг҃оро́диченъ: Ковче́гъ бж҃е́ственный и҆́же  вмѣсти́вшїй законода́вца на́ша беззакѡ́нїѧ всѧ̑  ѿе́млющаго, ра́ди млⷭ҇рдїѧ бж҃е́ственнагѡ несказа́нныѧ  пꙋчи́ны, мр҃і́ю пречи́стꙋю согла́снѡ воспои́мъ. 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
И҆́же мі́ра концы̀ оу҆че́нїѧ бж҃е́ственнагѡ  и҆спо́лнивше, дꙋ́шꙋ мою̀ и҆спо́лните добродѣ́тельныхъ  дѣѧ́нїй, и҆ помышле́нїй благи́хъ, хрⷭ҇то́вы самови́дцы.  [Два́жды.] 
Ѿ собла̑знъ мно́гихъ лꙋка́вагѡ, и҆ ѿ всѧ́кїѧ  ско́рби, и҆ ѿ всѧ́кїѧ тѣсноты̀, ѿ всѧ́кагѡ  ѡ҆бстоѧ́нїѧ, оу҆ченицы̀ хрⷭ҇то́вы и҆зба́вите мѧ̀. (с.  446) 
Оу҆вы̀ дꙋшѐ моѧ̀ ѻ҆каѧ́ннаѧ и҆ смире́ннаѧ,  ча́стѡ согрѣша́ющи, и҆ бг҃а прогнѣ́вающи, ка́кѡ  и҆спро́сиши проще́нїе ѕлы́хъ, и҆́хже не престае́ши  творѧ́щи; 
Бг҃оро́диченъ: Бж҃е́ственнаѧ лѣ́ствице, ю҆́же  ви́дѣ і҆а́кѡвъ, по не́йже сни́де бг҃ъ, возносѧ̀ на́съ,  прилѣ́жнѡ молѝ со а҆пⷭ҇лы, оу҆ще́дрити на́съ. 
И҆́нъ 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ бл҃госла́вный, веселѧ́щисѧ возопі́й:  оу҆тверди́хсѧ тобо́ю бж҃е, нѣ́сть ст҃ъ, нѣ́сть  пра́веденъ, па́че тебѐ гдⷭ҇и. 
И҆зощре́нъ ме́чь дꙋхо́вный ꙗ҆ви́лсѧ є҆сѝ  мꙋ́дре: лꙋка̑выѧ пле́вєлы є҆реті́чествꙋющихъ посѣца́ѧ,  и҆ добродѣ́телей стєзѝ сп҃си́тєльныѧ вѣ̑рнымъ  оу҆глажда́ѧ, ѻ҆́тче нїко́лае. 
Тебѣ̀ и҆сто́чникꙋ и҆сточа́ющꙋ и҆сцѣле́нїй  пото́ки, мо́лимсѧ свѧ́те: сквє́рны страсте́й всѣ́хъ  на́съ мл҃твами твои́ми ѡ҆мы́й, бѣ́дъ и҆ скорбе́й  и҆збавлѧ́ѧ. 
Крѣ́пкими твои́ми мл҃твами низлага́ѧ врага̀, и҆  ны́нѣ на́нь оу҆крѣпѝ немѡщствꙋ́ющаѧ помышлє́нїѧ  на́шѧ стра́стными прилѡ́ги, призыва́нїемъ ст҃ы́хъ твои́хъ  мл҃твъ, ѻ҆́тче нїко́лае. 
Бг҃оро́диченъ: Оу҆́мъ разꙋмѣ́ти не мо́жетъ,  є҆́же па́че оу҆ма̀ рожде́нїе, чꙋде́снагѡ ржⷭ҇тва̀  твоегѡ̀, бг҃ороди́тельнице всенепоро́чнаѧ, тѣ́мже молю́  тѧ: оу҆́мъ мо́й ѡ҆благодатѝ при́снѡ сла́вити тѧ̀. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и: є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Ꙗ҆́коже мѡ́лнїи, и҆ ꙗ҆́кѡ лꙋчы̀ незаходи́магѡ  со́лнца, а҆пⷭ҇лы простира́ѧ сло́ве, въ мїрскі̑ѧ концы̀,  всѣ́хъ просвѣти́въ, и҆ безбо́жїѧ мра́къ ѿгна́лъ  є҆сѝ. [Два́жды.] 
Мо́ре лю́тагѡ грѣха̀ сло́ве ѡ҆бꙋрева́етъ мѧ̀, и҆  волнє́нїѧ безчи́нныхъ помышле́нїй смире́ннꙋю дꙋ́шꙋ мою̀  (с. 447) смꙋща́ютъ: ѡ҆корми́телю гдⷭ҇и, оу҆ч҃нкъ твои́хъ  мольба́ми сп҃си́ мѧ. 
Оу҆жаса́юсѧ помышлѧ́ѧ стра́шное твоѐ влⷣко  прише́ствїе: и҆́мамъ бо пре́жде сꙋда̀, мою̀ ѡ҆сꙋжда́ющꙋю  мѧ̀ внꙋ́трь со́вѣсть, и҆ пре́жде мꙋ́чащїѧ мꙋ́ки,  нечꙋ́вствїе моѐ. 
Бг҃оро́диченъ: Сло́ве бж҃їй, и҆́же рожде́йсѧ ѿ  дв҃ы бг҃оѻтрокови́цы тоѧ̀ хода́тайствы сщ҃е́нными, и҆  премꙋ́дрыхъ а҆пⷭ҇лъ твои́хъ сп҃се, всѧ́кагѡ ѡ҆бстоѧ́нїѧ  и҆ всѧ́кїѧ нꙋ́жды и҆зба́ви дꙋ́шы на́шѧ. 
И҆́нъ 
І҆рмо́съ: Прїѡсѣне́ннꙋю го́рꙋ а҆ввакꙋ́мъ  прозрѧ́ше пречⷭ҇тꙋю твою̀ оу҆тро́бꙋ чⷭ҇таѧ. тѣ́мъ  взыва́ше: ѿ ю҆́га прїи́детъ бг҃ъ, и҆ ст҃ы́й ѿ горы̀  прїѡсѣне́нныѧ ча́щи. 
Къ бг҃ꙋ хода́таѧ всѧ́къ вѣ́рный всегда̀ нїко́лае  предлага́етъ тѧ̀. тѣ́мже тѧ̀ мо́лимъ, ѿ напа́стей  лю́тыхъ, и҆ паде́нїй грѣхо́вныхъ на́съ и҆зба́ви ѻ҆́тче. 
Во́дꙋ жи́вꙋ въ се́рдцы и҆мы́й бл҃года́ть гдⷭ҇ню,  ѡ҆роша́еши при́снѡ мꙋ́дре, зно́емъ скорбе́й, и҆ сꙋхото́ю  грѣхѡ́въ бѣ́дствꙋющихъ, ѻ҆каѧ́ннѣ поги́бнꙋти  и҆мꙋ́щихъ, всебл҃же́нне. 
И҆́же и҆зба́вилъ є҆сѝ и҆ногда̀ ведѡ́мыѧ на  сме́рть непра́веднѡ, всебл҃же́нне: ны́нѣ и҆ на́съ  сп҃са́й ѿ человѣ̑къ тлетво́рныхъ стꙋже́нїѧ, и҆ ѿ  всѧ́кїѧ бѣсо́вскїѧ ле́сти. 
Бг҃оро́диченъ: Вопло́щшесѧ сло́во премно́жествомъ  бл҃гоꙋтро́бїѧ неизрече́ннѡ родила̀ є҆сѝ: того̀ молѝ  пречⷭ҇таѧ, плотскі́ѧ стра́сти и҆ скве́рны всѣ́хъ  и҆зба́вити, и҆ всѣ́хъ нꙋ́ждныхъ житїѧ̀. 
Пѣ́снь є҃ 
І҆рмо́съ: На землѝ неви́димый ꙗ҆ви́лсѧ є҆сѝ,  и҆ человѣ́кѡмъ во́лею сожи́лъ є҆сѝ непостижи́мый: и҆  къ тебѣ̀ оу҆́тренююще, воспѣва́емъ тѧ̀ чл҃вѣколю́бче. 
На землѝ вопло́щьсѧ, содѣ́лалъ є҆сѝ  оу҆ч҃нкѝ, нб҃са̀ вѣща̑юща хрⷭ҇тѐ сла́вꙋ твою̀: тѣ́хъ  ра́ди оу҆́бѡ гдⷭ҇и, дꙋ́шы на́шѧ поми́лꙋй. [Два́жды.]  (с. 448) 
Ѿ страсте́й и҆ ѿ всѧ́кїѧ нꙋ́жды, ѿ лю́тагѡ  ѡ҆бстоѧ́нїѧ, сло́ве и҆зба́ви рабы̑ твоѧ̑, а҆пⷭ҇лъ твои́хъ  бл҃гопрїѧ́тными мл҃твами. 
Оу҆вы̀ мнѣ̀ дꙋшѐ всестра́стнаѧ, ка́кѡ хо́щеши  стра́шномꙋ сꙋдꙋ̀ предста́ти безпло́дна сꙋ́щи; потщи́сѧ,  пока́йсѧ, добродѣ́телей плоды̀ возраща́ющи. 
Бг҃оро́диченъ: И҆́же на землѝ ꙗ҆́вльшагосѧ  неизрече́ннѡ съ пло́тїю, ѿ чи́стыхъ крове́й твои́хъ  чⷭ҇таѧ, молѝ ꙗ҆́кѡ сн҃а твоего̀ всегда̀, ѡ҆чище́нїе  на́мъ дарова́ти. 
И҆́нъ 
І҆рмо́съ: Свѣ́томъ твои́мъ невече́рнимъ хрⷭ҇тѐ,  ѡ҆зарѝ бж҃е смире́ннꙋю мою̀ дꙋ́шꙋ, и҆ наста́ви на  стра́хъ тво́й, занѐ свѣ́тъ повелѣ̑нїѧ твоѧ̑. 
Свѣ́тꙋ чи́стомꙋ предстоѧ̀, и҆ ѿтꙋ́дꙋ при́снѡ  и҆сходѧ́щими зарѧ́ми просвѣща́емь ѻ҆́тче, и҆спросѝ  всѣ̑мъ ѡ҆чище́нїе и҆ ми́ръ. 
Менѐ па́че всѣ́хъ человѣ̑къ тебѐ прогнѣ́вавша  оу҆мо́мъ неразꙋ́мнымъ, пребл҃гі́й оу҆ще́дри, нїкола́а  те́плыми мл҃твами. 
Во оу҆ны́нїи и҆жди́вша мою̀ жи́знь, молю́сѧ тѝ  ѻ҆́тче нїко́лае, воздви́гни къ покаѧ́нїю мы́сль мою̀  ѡ҆скверне́нꙋю. 
Бг҃оро́диченъ: Ꙗ҆́кѡ є҆ди́на а҆́гг҃лѡвъ ра́дость  бг҃ора́дованнаѧ, ра́дости и҆спо́лни мою̀ мы́сль  сѣ́тꙋющꙋю, и҆ лѣ́ностїю погрꙋжа́емꙋю. 
Пѣ́снь ѕ҃ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
Бе́зднꙋ премꙋ́дрости дꙋхо́вныѧ и҆сточи́вше,  а҆пⷭ҇льское сосло́вїе, мїрска́гѡ и҆зсꙋшѝ мꙋдрова́нїѧ  тече́нїе, и҆ напо́й бл҃гочести́выхъ собра̑нїѧ.  [Два́жды.] 
Воздохнѝ и҆ прослези́сѧ смире́ннаѧ дꙋшѐ моѧ̀, и҆  возопі́й ко гдⷭ҇ꙋ, глаго́лющи: согрѣши́хъ тѝ влⷣко,  ѡ҆чи́сти мѧ̀ бл҃гоꙋтро́бне, мольба́ми премꙋ́дрыхъ а҆пⷭ҇лъ  твои́хъ. (с. 449) 
Потеко́ша пото́цы страсте́й, и҆ потопи́ша мою̀  дꙋше́внꙋю хра́минꙋ: рѣ́ки дꙋхѡ́вныѧ бы́вше а҆пⷭ҇ли,  сокрꙋше́ннаго мѧ̀ къ животꙋ̀ ѡ҆бнови́те. 
Бг҃оро́диченъ: Собо́ръ тѧ̀ а҆пⷭ҇лѡвъ хрⷭ҇тѐ,  мо́литъ съ ро́ждшею тѧ̀: ѡ҆чище́нїе низпосла́ти и҆ ми́ръ  рабѡ́мъ твои̑мъ, ꙗ҆́кѡ чл҃вѣколю́бецъ и҆ бг҃ъ  бл҃гопремѣни́тель. 
И҆́нъ 
І҆рмо́съ: Глꙋбина̀ страсте́й воста̀ на мѧ̀, и҆  бꙋ́рѧ проти́вныхъ вѣ́трѡвъ: но предвари́въ мѧ̀ ты̀  сп҃сѝ сп҃се, и҆ и҆зба́ви ѿ тлѝ, ꙗ҆́кѡ сп҃слъ є҆сѝ  ѿ ѕвѣ́рѧ прⷪ҇ро́ка. 
Оу҆мертви́въ воздержа́нїемъ оу҆́ды, стѧжа́лъ  є҆сѝ жи́знь нестарѣ́емꙋю: є҆́йже и҆ на́съ ѻ҆́бщники  твои́ми мл҃твами содѣ́лай мꙋ́дре, и҆збѣжа́нїемъ ѕла́гѡ  грѣха̀. 
Вѣ́триломъ сщ҃е́нныхъ твои́хъ мл҃твъ, пꙋчи́нꙋ  напа́стей многоѡбра́зныхъ, и҆ грѣхо́вныѧ глꙋбины̀  и҆зба́ви на́съ, ко приста́нищꙋ же живота̀ приводѧ̀ мꙋ́дре  ст҃и́телю. 
Оу҆краси́въ мѷрлѷкі́йскїй престо́лъ, ꙗ҆ви́лсѧ  є҆сѝ красота̀ первосщ҃е́нникѡмъ: но мл҃твами твои́ми  ѿ мїрски́хъ напа́стей сп҃са́й ны̀ невреди́мы,  ст҃и́телю. 
Бг҃оро́диченъ: Всели́вшеесѧ во оу҆тро́бꙋ твою̀  сло́во, мт҃и чⷭ҇таѧ, дре́вле въ человѣ́цѣхъ  всели́вшꙋюсѧ ѿ престꙋпле́нїѧ тлю̀, ꙗ҆́кѡ бг҃ъ  є҆ди́нъ, внѣ̀ и҆згна́лъ є҆́сть, за млⷭ҇рдїе млⷭ҇ти. 
Пѣ́снь з҃ 
І҆рмо́съ: Пре́жде ѡ҆́бразꙋ злато́мꙋ, персі́дскомꙋ  чти́лищꙋ, ѻ҆́троки не поклони́шасѧ, трїѐ пою́ще  посредѣ̀ пе́щи: ѻ҆тцє́въ бж҃е бл҃гослове́нъ є҆сѝ. 
И҆́же свѣ́тъ мі́рꙋ хрⷭ҇то́съ, свѣ́тъ ва́съ  показа̀, свѣтоно́снїи а҆пⷭ҇ли, разгонѧ́ющихъ тьмꙋ̀  прельще́нїѧ, и҆ просвѣща́ющихъ вѣ́рныхъ мы̑сли.  [Два́жды.] 
Ꙗ҆̀же на на́съ вра̑жїѧ сѣ̑ти сокрꙋши́те,  бг҃огла́снїи а҆пⷭ҇ли, и҆ стєзѝ на́мъ покаѧ́нїѧ  оу҆гла́дите, къ ва́мъ прибѣга́ющымъ. (с. 450) 
Ѡ҆б̾юродѣ́вшꙋю дꙋ́шꙋ мою̀ плотски́ми страстьмѝ  со́ль бж҃е́ственнаѧ сꙋ́ще бг҃оглаго́ливїи гдⷭ҇ни а҆пⷭ҇ли,  ѡ҆чи́стите вѣ́рнѡ ѡ҆живлѧ́юще. 
Бг҃оро́диченъ: Добро́то і҆а́кѡвлѧ, до́брыми мѧ̀  зра́ки просвѣтѝ, молю́сѧ, молѧ́щисѧ ны́нѣ со а҆пⷭ҇лы,  ро́ждшемꙋсѧ ѿ твои́хъ чи́стыхъ крове́й. 
И҆́нъ 
І҆рмо́съ: Трїѐ ѻ҆́троцы въ пещѝ трⷪ҇цꙋ  проѡбрази́вше, преще́нїе ѻ҆́гненное попра́ша, и҆ пою́ще  вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Гꙋбѧ́щаго дре́вле гдⷭ҇ни лю́ди, безꙋ́мнаго а҆́рїа  оу҆дави́лъ є҆сѝ жи́лами слове́съ твои́хъ, ꙗ҆́кѡ  па́стырь нача́льный и҆́стиненъ, ѻ҆́тче нїко́лае. 
Свѧ́тѡ преше́дъ прест҃о́е житїѐ твоѐ, со ст҃ы́ми  живе́ши ѻ҆́тче нїко́лае, сщ҃е́нїе посыла́ѧ и҆  просвѣще́нїе бл҃гоче́стнѡ тѧ̀ бл҃жа́щымъ. 
Ꙗ҆́кѡ гото́ва тѧ̀ и҆зба́вителѧ, ꙗ҆́кѡ те́пла  застꙋ́пника призыва́емъ при́снѡ ѻ҆́тче нїко́лае, ѿ  страсте́й на́съ и҆зба́ви и҆ неча́емыхъ напа́стей,  находѧ́щихъ на ны̀. 
Бг҃оро́диченъ: Менѐ небреже́нїемъ дꙋ́шꙋ  ѡ҆мрачи́вшаго, просвѣтѝ чⷭ҇таѧ, ꙗ҆́же свѣ́тъ  ро́ждшаѧ, се́рдца моегѡ̀ возжиза́ющи свѣти́льникъ,  ꙗ҆́кѡ да оу҆се́рдїемъ бл҃ги́мъ сла́влю тѧ̀. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Оу҆ѧзви́хсѧ страсте́й ѻ҆рꙋ́жїемъ, и҆ ѡ҆стрꙋпи́хъ  се́рдце безꙋ́мїемъ, ѕло́бы содѣ́телемъ: а҆пⷭ҇ли сла́внїи  и҆сцѣли́те мѧ̀ всего̀ недоꙋмѣ́ющасѧ, дꙋ́шъ и҆ тѣле́съ  вра́чеве сꙋ́ще. [Два́жды.] 
Во всю̀ зе́млю проповѣ́дникѡвъ вѣща́нїе и҆зы́де  бж҃е́ственное, оу҆ча́щее правосла́внѡ ѡ҆  є҆ди́нственномъ (с. 451) сꙋществѣ̀, є҆ди́но  є҆стество̀ почита́ти ст҃ы́ѧ трⷪ҇цы, и҆ є҆ди́но  вои́стиннꙋ гдⷭ҇ьство, и҆ є҆ди́но црⷭ҇тво во всѧ̑ вѣ́ки. 
Менѐ многосогрѣши́вшаго, и҆ долготерпѣ́нїе  твоѐ бж҃е́ственное и҆жди́вшаго. въ пребыва́нїи  прегрѣше́нїй, возвратѝ влⷣко, вѣ́дый мою̀ не́мощь  сло́ве, и҆ лѣ́ность, и҆ ѕломꙋ́дрїе. 
Бг҃оро́диченъ: Бж҃е́ственнаѧ клещѐ, ꙗ҆́же  бж҃е́ственнаго оу҆́глѧ неизрече́ннѡ прїе́мши бцⷣе,  страсте́й мои́хъ разжже́нное оу҆́глїе оу҆гасѝ  пречⷭ҇таѧ, росо́ю твои́хъ мл҃твъ, и҆ всесла́вныхъ и҆  бж҃е́ственныхъ а҆пⷭ҇лъ. 
И҆́нъ 
І҆рмо́съ: А҆́гг҃льми немо́лчнѡ въ вы́шнихъ  сла́вимаго бг҃а, нб҃са̀ нб҃съ, землѧ̀, и҆ го́ры, и҆  хо́лми, и҆ глꙋбина̀, и҆ ве́сь ро́дъ человѣ́ческїй,  пѣ́сньми того̀ ꙗ҆́кѡ созда́телѧ, и҆ и҆зба́вителѧ  бл҃гослови́те, и҆ превозноси́те во всѧ̑ вѣ́ки. 
Зе́млю кро́ткихъ наслѣ́довалъ є҆сѝ, кро́токъ  прпⷣбне бы́въ. тѣ́мже молю́сѧ тѝ вѣ́рнѡ: оу҆кротѝ  мл҃твами твои́ми, подвиза̑ющаѧсѧ на мѧ̀ при́снѡ лꙋка́вагѡ  треволнє́нїѧ. 
Ꙗ҆́коже и҆зба́вилъ є҆сѝ воевѡ́ды, и҆̀же  непра́веднѡ оу҆мре́ти хотѧ́щыѧ: та́кѡ ѿ человѣ̑къ  лꙋка́выхъ ѡ҆ѕлобле́нїѧ на́съ и҆зба́ви, и҆ ѿ всѧ́кагѡ  бѣсо́вскагѡ навѣ́та, нїко́лае, молѧ̀ сп҃са. 
Пꙋ́ть показа́лъ є҆сѝ человѣ́кѡмъ пра́вый и҆  сп҃си́тельный: на него́же наста́ви на́съ въ житїѝ  преходѧ́щихъ нїко́лае, мл҃твами твои́ми, ꙗ҆́кѡ да кꙋ́пнѡ  вни́демъ въ живѡ́тнаѧ врата̀. 
Бг҃оро́диченъ: Крѣ́пость и҆ пѣ́нїе моѐ є҆́сть,  и҆́же и҆з̾ тебѐ рожде́йсѧ пречⷭ҇таѧ, є҆го́же  прилѣ́жнѡ молѝ дв҃о, разсла́бленнаго мѧ̀ страстьмѝ  оу҆крѣпи́ти, и҆ твори́ти сп҃си́тєльнаѧ є҆гѡ̀  повелѣ̑нїѧ. 
Та́же, пое́мъ пѣ́снь бцⷣѣ: Вели́читъ дꙋша̀ моѧ̀  гдⷭ҇а: Съ покло́ны. 
Пѣ́снь ѳ҃ 
І҆рмо́съ: Въ зако́нѣ сѣ́ни и҆ писа́нїй ѡ҆́бразъ  ви́димъ вѣ́рнїи, всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ: тѣ́мъ (с. 452) перворожде́нное  сло́во, ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
И҆́же словесы̀ твои́хъ оу҆ч҃нкъ, оу҆тверди́лъ  є҆сѝ зємны́ѧ концы̀ ѻ҆ц҃а̀ безнача́льнагѡ сло́ве:  тѣ́хъ мольба́ми, и҆ менѐ, къ страсте́мъ безсловє́снымъ  попо́лзшасѧ, и҆ бѣсо́вскимъ прельще́нїемъ потоплѧ́ема  оу҆ще́дри. [Два́жды.] 
Дꙋшѐ моѧ̀, страсте́й рабо́тающаѧ  оу҆стремле́нїємъ, пострада́вшемꙋ на́съ ра́ди принесѝ  мольбы̑, ꙗ҆́кѡ да и҆зба́витъ тѧ̀ лю́тыхъ, молѧ́щымсѧ  проѧвле́ннѣ сщ҃є́ннымъ оу҆ч҃нкѡ́мъ, и҆  оу҆подо́бльшымсѧ тогѡ̀ плотски̑мъ страда́нїємъ. 
Хрⷭ҇тѡ́вы оу҆ч҃нцы̀, є҆гда̀ съ ни́мъ сꙋди́ти  сѧ́дете сꙋдꙋ̀ пови́нныхъ, неѡсꙋжде́ннꙋ мою̀ дꙋ́шꙋ  соблюди́те, ѡ҆скверне́ннꙋю безмѣ́стными дѣ́лы, ꙗ҆́кѡ  блазі́и моѝ предста́телїе, и҆ ꙗ҆́кѡ мі́ра застꙋ̑пницы. 
Бг҃оро́диченъ: Дв҃о чⷭ҇таѧ, дв҃о пречⷭ҇таѧ,  хрⷭ҇то́ва пала́то, дв҃о прест҃а́ѧ, ст҃а́го ст҃ы́хъ бг҃а,  па́че вины̀ и҆ сло́ва ро́ждшаѧ, со а҆пⷭ҇лы ст҃ы́ми, ѡ҆  всѣ́хъ моли́сѧ. 
И҆́нъ 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ, данїи́лъ же тѧ̀ ви́дѣ го́рꙋ несѣко́мꙋю,  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Ꙗ҆́кѡ ѡ҆гражде́нїе бж҃е́ственное и҆  оу҆твержде́нїе, и҆ до́брое прибѣ́жище, земны́й мі́ръ  стѧжа̀ тѧ̀: хода́тайствы бо твои́ми при́снѡ и҆збавлѧ́емсѧ  ѿ всѧ́кагѡ и҆скꙋше́нїѧ и҆ тѣсноты̀, ѻ҆́тче нїко́лае.  тѣ́мже во хвале́нїи вѣ́рнѡ оу҆бл҃жа́емъ тѧ̀. 
Оу҆ тѣснѧ́емь бы́въ мно́гими ѡ҆бстоѧ́нїи, къ  простра́нствꙋ прибѣга́ю всебл҃же́нне, те́плыхъ мл҃твъ  твои́хъ, претворѝ дꙋшѝ моеѧ̀ бѡлѣ́зни, вопїю́ ти:  во́лны оу҆кротѝ ѿча́ѧнїѧ, и҆ оу҆мирѝ моегѡ̀ оу҆ма̀  смꙋще́нїе. 
Творца̀ настои́тъ прише́ствїе сꙋди́ти все́й  землѝ, и҆ негото́въ сы́й ѻ҆каѧ́нный, ве́сь  оу҆страша́юсѧ, помышлѧ́ѧ (с. 453) ѕѡ́лъ мои́хъ  мно́жество: гдⷭ҇и долготерпѣли́ве, оу҆ще́дри, и҆ сп҃си́  мѧ бж҃е́ственными нїкола́а мл҃твами прпⷣбнагѡ твоегѡ̀. 
Бг҃оро́диченъ: Просвѣще́нїе моѐ сп҃си́тельное  ꙗ҆ви́ласѧ є҆сѝ, ро́ждшаѧ свѣ́тъ, дꙋшѝ моеѧ̀  ѻ҆́блаки разгонѧ́ющи мра̑чныѧ и҆ лю̑тыѧ: ꙗ҆́кѡ да сн҃ъ  днѐ мл҃твами твои́ми бꙋ́дꙋ содѣва́ѧ прпⷣбнаѧ, ꙗ҆́кѡ  да въ пѣснословле́нїи прпⷣбнѣ оу҆бл҃жа́ю тѧ̀. 
Та́же, Досто́йно є҆́сть: Є҆ктенїа̀. И҆  свѣти́ленъ. 
На стїхо́внѣ стїхи̑ры, гла́съ г҃: 
Во всю̀ зе́млю и҆зы́де вѣща́нїе ва́ше ст҃і́и  а҆пⷭ҇ли: і҆́дѡльскꙋю пре́лесть разрꙋши́сте, бг҃оразꙋ́мїе  проповѣ́давше. сѐ до́брый по́двигъ ва́шъ є҆́сть  бл҃же́ннїи, тѣ́мже пое́мъ и҆ славосло́вимъ ва́шѧ  па̑мѧти. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ, за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Хрⷭ҇тѡ́вы за́пѡвѣди непоро́чнѡ сохра́ньше, ст҃і́и  а҆пⷭ҇ли, тꙋ́не прїѧ́сте, тꙋ́не подава́ете, и҆сцѣлѧ́юще  стра̑сти дꙋ́шъ и҆ тѣле́съ на́шихъ. тѣ́мже и҆мꙋ́ще  дерзнове́нїе, того̀ моли́те, поми́ловатисѧ дꙋша́мъ  на́шымъ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Ꙗ҆́кѡ свѣти̑ла въ мі́рѣ сїѧ́ете, и҆ по сме́рти  ст҃і́и мч҃нцы, по́двигомъ до́брымъ подви́гшесѧ. и҆мꙋ́ще  дерзнове́нїе, хрⷭ҇та̀ моли́те, поми́ловатисѧ дꙋша́мъ  на́шымъ. 
Сла́ва, и҆ ны́нѣ, бг҃оро́диченъ: Без̾ сѣ́мене  зачала̀ є҆сѝ ѿ дх҃а ст҃а́гѡ, и҆ славосло́вѧще  воспѣва́емъ тѧ̀: ра́дꙋйсѧ прест҃а́ѧ дв҃о. 
Та́же, Бл҃го є҆́сть: И҆ ча́съ а҃-й, и҆  ѿпꙋ́стъ. (с. 454) 
Въ четверто́къ бл҃жє́нны, гла́съ г҃: 
Ѿве́ргша хрⷭ҇тѐ, за́повѣдь твою̀, пра́ѻтца  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре, и҆сповѣ́даша тѧ̀ на крⷭ҇тѣ̀, во́нь всели́лъ  є҆сѝ, зовꙋ́ща: помѧни́ мѧ сп҃се, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆́же тро́стїю крⷭ҇тною и҆з̾ глꙋбины̀  невѣ́дѣнїѧ лю́ди и҆зве́дше а҆пⷭ҇ли, и҆ є҆́ллинскꙋю  пре́лесть ѿгна́сте ѿ землѝ, неле́стнїи сп҃си́телїе  бы́сте вѣ̑рнымъ вои́стиннꙋ. тѣ́мже бл҃жи́ми є҆стѐ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Ꙗ҆́кѡ лꙋчы̀ та̑йныѧ, и҆ свѣти̑ла пра́веднагѡ  сл҃нца бы́вше, сла́внїи а҆пⷭ҇ли, ѕлоче́стїѧ тьмꙋ̀  ѿгна́ли є҆стѐ, и҆ къ свѣ́тꙋ бг҃оразꙋ́мїѧ наста́висте  всѧ̑ лю́ди: тѣ́мже вы̀ почита́емъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Мꙋ́къ разжжє́нїѧ претерпѣ́сте, свы́ше  страда́льцы бл҃года́ти ро́сꙋ прїѧ́ли є҆стѐ: и҆  человѣ́чєскїѧ стра̑сти, ꙗ҆́кѡ хрⷭ҇тѡ́вы оу҆гѡ́дницы,  при́снѡ бл҃гоче́стнѡ мꙋ́дрїи и҆сцѣлѧ́ете. тѣ́мже  вѣ́рнѡ ва́съ ст҃і́и почита́емъ. 
Сла́ва: Трⷪ҇цы сщ҃е́ннїи проповѣ̑дницы, пе́тре,  и҆ па́ѵле, ма́рко, и҆ лꙋко̀, матѳе́е, сі́мѡне, і҆а́кѡве,  а҆ндре́е, і҆ѡа́нне, ѳѡмо̀, варѳоломе́е и҆ фїлі́ппе  мꙋ́дре, прилѣ́жнѡ всегда̀ сїю̀ моли́те, и҆зба́витисѧ  на́мъ ѿ всѧ́кагѡ ѡ҆бстоѧ́нїѧ. 
И҆ ны́нѣ: А҆пⷭ҇лѡвъ добро́то, и҆ ст҃ы́хъ  стрⷭ҇тоте́рпєцъ ра́дованїе, бг҃обл҃года́тнѣйшаѧ  влⷣчце, ѡ҆ на́съ молѝ всѣ́хъ сп҃са и҆ бг҃а: ꙗ҆́кѡ да  прегрѣше́нїй прїи́мемъ ѡ҆ставле́нїе, и҆ бж҃е́ственныѧ  жи́зни всѝ прича̑стницы бꙋ́демъ. 


(с. 455) 
Въ четверто́къ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ  г҃. 
Подо́бенъ: Поста́виша: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Гдⷭ҇и безстра́стенъ сы́й бж҃е́ственнымъ  є҆стество́мъ твои́мъ, стрⷭ҇ть претерпѣ́лъ є҆сѝ, по  є҆стествꙋ̀ чл҃вѣ́ческомꙋ твоемꙋ̀, на крⷭ҇тѣ̀ оу҆́бѡ  пригвожда́емь, копїе́мъ же и҆скопова́емь въ ре́бра,  и҆сточа́ѧ мнѣ̀ двѣ̀ рѣцѣ̀ ѿ ни́хъ та́инствъ  неизрече́нныхъ. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Вѣнце́мъ ѿ те́рнїѧ и҆сплете́ннымъ оу҆вѧ́злсѧ  є҆сѝ порꙋга́ннѡ цр҃ю̀ всѣ́хъ, запреще́нїе сп҃се,  терно́внагѡ грѣха̀ и҆стерза́ѧ: рꙋка́ма же твои́ма  тро́сть прїе́мъ, въ го́рнѣй кни́зѣ написа́лъ є҆сѝ  всѣ́хъ на́съ: въ тѧ̀ вѣ́ровавшихъ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Ника́коже преста̀ є҆вре́ѡвъ за́висть  непра́веднаѧ, нижѐ распе́ншихъ тѧ̀ неѕло́биве, нижѐ  оу҆ме́ршꙋ тѝ хрⷭ҇тѐ: но и҆ та́кѡ ѡ҆клета́хꙋ, ꙗ҆́коже  лестца̀, оу҆ пїла́та лю́тїи проси́ша стрещѝ гро́бъ  тво́й. ѽ гнѣ́ва неисцѣ́льнагѡ! 
И҆́ны стїхи̑ры прест҃ѣ́й бцⷣѣ. Гла́съ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѡ҆ всѣ́хъ  беззако́нїй є҆гѡ̀. 
Є҆гда̀ и҆з̾ твоегѡ̀ чре́ва возсїѧ́вшаго, на  крⷭ҇тѣ̀ заходѧ́ща ви́дѣвши сл҃нца незаходи́маго,  со́лнца зарю̀ содержа́щаго, возопи́ла є҆сѝ ѡ҆тѧгче́ною  дꙋше́ю тьмо́ю печа́лей, во́лею заше́дъ, и҆ па́ки  возсїѧ́въ, въ моѐ просвѣще́нїе, и҆ мі́рови. (с. 456) 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Влⷣчце ро́ждшаѧ грѧдꙋ́щаго живы̑мъ же и҆  мє́ртвымъ сꙋди́ти, оу҆мерщвле́нꙋю мою̀ дꙋ́шꙋ  болѣ́знїю, покаѧ́нїемъ ѡ҆живѝ, и҆ бж҃е́ственною кро́вїю  и҆з̾ ре́бръ сн҃а твоегѡ̀ и҆сте́кшею: и҆ живы́мъ є҆гѡ̀  за́повѣдемъ дѣ́лателѧ ꙗ҆ви́ мѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Є҆гда́ тѧ ча́до неболѣ́зненнѡ ражда́хъ, а҆́гница  и҆ мт҃и глаго́лаше: ско́рби и҆збѣжа́хъ и҆ печа́лей  мглы̀: но ны́нѣ тѧ̀ воздви́жена на крⷭ҇тѣ̀ зрѧ́щи,  оу҆тро́бо моѧ̀, го́рькими стрѣла́ми се́рдце ѡ҆блага́ю,  и҆ печа́лїю безмѣ́рною погрꙋжа́юсѧ влⷣко. 
Сла́ва, и҆ ны́нѣ, бг҃оро́диченъ: Мі́ръ  поми́лованъ бы́сть сло́ве, распѧ́тїемъ твои́мъ, тва́рь  просвѣти́сѧ, ꙗ҆зы́цы сп҃се́нїе ѡ҆брѣто́ша, влⷣко,  вопїѧ́ше пречⷭ҇таѧ: а҆́зъ же ны́нѣ растерза́юсѧ, зрѧ́щи  твою̀ во́льнꙋю стрⷭ҇ть. 
На стїхо́внѣ стїхи̑ры, гла́съ г҃: 
Крⷭ҇тꙋ̀ твоемꙋ̀ покланѧ́емсѧ, хрⷭ҇тѐ, честно́мꙋ,  храни́телю мі́ра, сп҃се́нїю на́съ грѣ́шныхъ, вели́комꙋ  ѡ҆чище́нїю, похвалѣ̀ всеѧ̀ вселе́нныѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Крⷭ҇тоѡбра́знѡ мѡѷсе́й на горѣ̀ рꙋ́цѣ  распросте́ръ къ высотѣ̀, а҆мали́ка побѣжда́ше. ты́ же  сп҃се, дла̑ни распросте́ръ на крⷭ҇тѣ̀ честнѣ́мъ,  ѡ҆б̾е́мъ мѧ̀ сп҃слъ є҆сѝ ѿ рабо́ты вра́жїѧ: и҆ да́лъ  мѝ є҆сѝ зна́менїе живота̀ бѣжа́ти ѿ лꙋ́ка  сопроти́вныхъ мѝ. сегѡ̀ ра́ди сло́ве, покланѧ́юсѧ  крⷭ҇тꙋ̀ твоемꙋ̀ чⷭ҇тно́мꙋ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ. наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. (с. 457) 
Ве́лїѧ крⷭ҇та̀ твоегѡ̀ гдⷭ҇и си́ла: водрꙋзи́сѧ бо  на мѣ́стѣ, и҆ дѣ́йствꙋетъ въ мі́рѣ, и҆ показа̀ ѿ  ры́барей а҆пⷭ҇лы, и҆ ѿ ꙗ҆зы̑къ мч҃нки, да мо́лѧтсѧ ѡ҆  дꙋша́хъ на́шихъ. 
Сла́ва, и҆ ны́нѣ, крⷭ҇тобг҃оро́диченъ: Зрѧ́щи тѧ̀  всенепоро́чнаѧ воздви́жена на дре́во, хрⷭ҇тѐ мо́й  пребл҃гі́й, пла́чꙋщи вопїѧ́ше мт҃рски: сн҃е мо́й  вселюбе́зный! ка́кѡ со́нмъ беззако́нный на крⷭ҇тѣ́ тѧ  воздви́же; 
Въ четверто́къ на повече́рїи, 
канѡ́нъ прест҃ѣ́й бцⷣѣ. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Присѣ́ннꙋю тѧ̀ го́рꙋ, ю҆́же прови́дѣ дх҃омъ  а҆ввакꙋ́мъ прⷪ҇ро́къ, молю̀, пречⷭ҇таѧ ѡ҆сѣни́ти мѧ̀  страстьмѝ ѡ҆зное́наго, и҆ ѿ сѣ́ни сме́ртныѧ лю́тыхъ  бѣ́дъ и҆зба́витисѧ. 
Ѡ҆кропле́нїемъ бж҃е́ственныѧ кро́ве, и҆злїѧ́нныѧ  ѿ бж҃е́ственныхъ ре́бръ чⷭ҇таѧ, сн҃а твоегѡ̀, моегѡ̀  се́рдца ѡ҆мы́й ра̑ны, ꙗ҆́кѡ да велича́ю тѧ̀, и҆ по  до́лгꙋ сла́влю приснобл҃же́ннꙋю и҆ пренепоро́чнꙋю. 
Сла́ва: Равнодѣ́тельное ѻ҆ц҃ꙋ̀ родила̀ є҆сѝ  сло́во, ѡ҆божи́вшее человѣ́кѡвъ сꙋщество̀: того̀ молѝ,  недоꙋмѣ́ннаго мѧ̀ и҆ и҆знемо́гшаго вра́жїими кова́рствы,  бж҃е́ственныѧ оу҆тѣ́хи сподо́бити чⷭ҇таѧ. 
И҆ ны́нѣ: Ѡ҆чище́нїе мѝ пода́ждь прегрѣше́нїй  бж҃е́ственными твои́ми мл҃твами дв҃о, си́льнꙋю бо и҆́маши  мл҃твꙋ влⷣчце: и҆ тебѐ пою́щыѧ и҆зба́ви ѿ  прегрѣше́нїй, и҆ страсте́й, и҆ скорбе́й, и҆ ѡ҆бстоѧ́нїѧ.  (с. 458) 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Въ ми́лости неизрече́ннаго, и҆ въ щедро́тахъ сꙋ́ща  бога́таго, ми́лостива сꙋ́щи пречⷭ҇таѧ помолѝ  оу҆ще́дрити ны̀ ѡ҆ѕло́блєныѧ. 
Хра́мъ сꙋ́щи всѧ́ческихъ творца̀, помоли́сѧ  всели́тисѧ въ мѧ̀ оу҆тѣ́шителю, бы́вша мѧ̀ верте́пъ  дꙋшетлѣ́нныхъ разбо́йникѡвъ, чⷭ҇таѧ дв҃о. 
Сла́ва: Ма́нїемъ всѧ̑ носѧ́щаго бж҃ески, на рꙋкꙋ̀  ꙗ҆́кѡ носи́ла є҆сѝ бцⷣе, при́зри на мѧ̀, и҆ и҆зба́ви  мѧ̀, є҆́же къ страсте́мъ зрѣ́нїѧ неподо́бнагѡ. 
И҆ ны́нѣ: Млⷭ҇рдїе млⷭ҇ти твоеѧ̀ молю̀, ѿве́рзи  мѝ бцⷣе пречⷭ҇таѧ, и҆ те́плаѧ мѝ ꙗ҆ви́сѧ въ  напа́стехъ помо́щница и҆ сп҃се́нїе. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Ра̑ны хрⷭ҇тѐ и҆ заколе́нїе, во́лею ꙗ҆́кѡ бг҃ъ  претерпѣ́вый, оу҆ра́ненꙋю мою̀ дꙋ́шꙋ разбо́йми  бѣсо́вскихъ ѡ҆ѕлобле́нїй, мл҃твами тебѐ ро́ждшїѧ  и҆сцѣлѝ, є҆ди́не многомлⷭ҇тиве. 
Дѣ́ло твоє́ю рꙋкꙋ̀ зижди́телю є҆́смь и҆  творе́нїе: ѕло́ба же ѕмїи́на сластьмѝ житїѧ̀ сокрꙋши́  мѧ. тѣ́мже хрⷭ҇тѐ ѡ҆бнови́ мѧ, тебѐ ро́ждшїѧ сло́ве  мольба́ми. 
Сла́ва: Сло́во ѻ҆́ч҃ее па́че сло́ва родила̀  є҆сѝ, рѣша́щее всѧ́кагѡ безслове́сїѧ человѣ́ки:  є҆го́же прилѣ́жнѡ молѝ, безслове́сными мѧ̀ сластьмѝ  порабоще́нна свободи́ти, є҆ди́на приснодв҃о. (с. 459) 
И҆ ны́нѣ: И҆сцѣле́нїе на́мъ ѿ дла́ни то́чиши  всегда̀, всеѡсщ҃е́ннаѧ сѣ́не, всѧ̑ свѣ́та сꙋ́щи  и҆спо́лнена, всѣ̑мъ и҆сточа́ющи мѵ́ро бл҃гово́нно,  всечⷭ҇таѧ бг҃оневѣ́сто. 
Пѣ́снь є҃ 
І҆рмо́съ: Ꙗ҆́кѡ ви́дѣ и҆са́їа ѡ҆бра́знѡ на  прⷭ҇то́лѣ превознесе́на бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше а҆́зъ: прови́дѣхъ  бо воплоща́ема бг҃а, свѣ́та невече́рнѧ, и҆ ми́ромъ  влады́чествꙋюща. 
Пло́ти моеѧ̀ болѣ̑зни, и҆ дꙋше́внꙋю мѝ печа́ль  претворѝ и҆ оу҆ны́нїѧ ѻ҆́блаки ѿженѝ дв҃о, свѣ́та  ѻ҆́блаче, и҆ здра́вїе и҆ болѣ́зней премѣне́нїе да́ждь  мѝ пою́щемꙋ, и҆ любо́вїю тѧ̀ сла́вѧщемꙋ. 
Тѧ̀ хода́таицꙋ, и҆ мл҃твенницꙋ, ко и҆з̾ тебѐ  ро́ждшемꙋсѧ ны́нѣ предлага́ю, всѧ́кагѡ грѣха̀  и҆спо́лненъ сы́й: дв҃о, бꙋ́ди мѝ житїѧ̀ и҆справле́нїе,  и҆ наста́вница къ стезѝ бж҃е́ственнагѡ ра́зꙋма. 
Сла́ва: Ѡ҆свѧтѝ оу҆́мъ мо́й дв҃о, и҆ дꙋ́шꙋ  просвѣтѝ, и҆ бж҃е́ственныѧ сла́вы прича́стника  сотворѝ: се́ бо ѕѡ́лъ напо́лнихсѧ, и҆ всѧ́кими  порабо́тихсѧ сластьмѝ, и҆ ѡ҆скверне́нꙋ приношꙋ̀  со́вѣсть. 
И҆ ны́нѣ: Вїногра́дъ бж҃е́ственный, ꙗ҆́же  кра́сный гро́здъ возрасти́вшаѧ, и҆́же дꙋша́мъ даю́щїй  питїѐ незави́стное: дв҃о ст҃а́ѧ ѻ҆трокови́це, ты́ мѧ  напо́й сла́дости є҆гѡ̀ и҆ сласте́й пїѧ́нство ѿимѝ, и҆  сп҃си́ мѧ. 
Пѣ́снь ѕ҃ 
І҆рмо́съ: И҆̀же въ концы̀ вѣкѡ́въ доше́дшыѧ  чл҃вѣколю́бче, и҆ треволне́ньми напа́стей поги́бнꙋти  бѣ́дствꙋющыѧ, вопїю́щыѧ не пре́зри: сп҃сѝ сп҃се,  ꙗ҆́коже сп҃слъ є҆сѝ ѿ ѕвѣ́рѧ прⷪ҇ро́ка. 
Фарїсе́а вознесе́наго оу҆мо́мъ превзыдо́хъ  возноша́емь при́снѡ, и҆ про́пастемъ соедини́хсѧ  безмѣ́рныхъ прегрѣше́нїй: смири́вшагосѧ лю́тѣ,  є҆ди́на чⷭ҇таѧ, и҆зба́ви и҆ оу҆ще́дри мѧ̀. (с. 460) 
И҆́же пречꙋ́дное зача́тїе и҆мѣ́вши и҆ ржⷭ҇тво̀,  твоѧ̑ млⷭ҇ти на мнѣ̀ ѻ҆каѧ́ннѣмъ ны́нѣ оу҆дивѝ:  и҆́бо въ беззако́нїихъ зача́хсѧ, и҆ роди́хсѧ, и҆  сластьмѝ поработи́хсѧ. 
Сла́ва: Рыда́ю, и҆ пла́чꙋ, и҆ стеню̀, є҆гда̀  сꙋди́ще стра́шное воспомѧнꙋ̀: лꙋка̑ваѧ бо дѣла̀  стѧжа́хъ: но ты́ ми неискꙋсомꙋ́жнаѧ дв҃о мт҃и бж҃їѧ, въ  ча́съ стра́шный предста́ни. 
И҆ ны́нѣ: Разꙋмѣ́ти и҆ глаго́лати не мо́жетъ  всѧ́къ оу҆́мъ, дв҃о чⷭ҇таѧ, содѣ́ѧнное на тебѣ̀ чꙋ́до  стра́нное и҆ пресла́вное: ка́кѡ родила̀ є҆сѝ, и҆  пребыва́еши па́ки чⷭ҇та̀; бг҃ъ є҆́сть рожде́йсѧ по  сꙋществꙋ̀. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ г҃: 
Неискꙋсобра́чнаѧ чⷭ҇таѧ мт҃и твоѧ̀ хрⷭ҇тѐ, зрѧ́щи  тѧ̀ ме́ртва повѣ́шена на дре́вѣ, мт҃рски рыда́ющи,  глаго́лаше: что̀ тѝ воздадѐ є҆вре́йскїй беззако́нный  собо́ръ и҆ безбл҃года́тный, и҆́же мно́гихъ и҆ вели́кихъ  твои́хъ дарѡ́въ наслади́выйсѧ сн҃е мо́й; пою̀ твоѐ  бж҃е́ственное сни́тїе. 
Пѣ́снь з҃ 
І҆рмо́съ: Трїѐ ѻ҆́троцы въ пещѝ трⷪ҇цꙋ  проѡбрази́вше, преще́нїе ѻ҆́гненное попра́ша, и҆ пою́ще  вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ѿ дѣ́лъ сп҃се́нїѧ нѣ́сть мѝ влⷣчце, грѣхи́  бо прилага́ю ко грѣхѡ́мъ, и҆ къ ѕло́бѣ ѕло́бꙋ: мл҃твою  оу҆́бѡ твое́ю чⷭ҇таѧ, предварѝ и҆ сп҃си́ мѧ. 
Сꙋ́дъ при две́рехъ, и҆ сꙋди́ще гото́во, гото́висѧ  смире́ннаѧ дꙋшѐ, и҆ возопі́й: є҆гда̀ сꙋ́диши мѝ  сло́ве, не ѡ҆сꙋдѝ менѐ, мл҃твами ро́ждшїѧ тѧ̀. 
Сла́ва: Ѡ҆б̾е́мъ грѣхѡ́вныѧ плоды̀,  оу҆мертви́хсѧ, и҆ приноша́ю дꙋ́шꙋ непло́днꙋ, и҆ зовꙋ́ ти  пречⷭ҇таѧ: плодоно́сна мѧ̀ покажѝ, ꙗ҆́же плодо́мъ  твои́мъ тлю̀ потре́бльшаѧ. (с. 461) 
И҆ ны́нѣ: Ѽ стра́ннагѡ та́инства! ѽ  оу҆жа́снагѡ ра́зꙋма! ка́кѡ бг҃ъ на землѝ ꙗ҆ви́сѧ  ꙗ҆́кѡ чл҃вѣ́къ; ꙗ҆́кѡ вѣ́сть, ꙗ҆́кѡ хо́щетъ, ꙗ҆́кѡ  бл҃говоли́тъ, и҆ дѣ́йствꙋетъ, ꙗ҆́коже и҆ хо́щетъ. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Всѧ̀ ꙗ҆́кѡ добра̀, ꙗ҆́кѡ бли́жнѧѧ всѣ́хъ цр҃ю̀  бы́вши бцⷣе, напо́лни мѧ̀ бл҃ги́хъ дѣ́лъ въ ѕло́бѣ  пожи́вшаго, и҆ въ лѣ́ности всѐ житїѐ сконча́вшаго,  ꙗ҆́кѡ да тѧ̀ сла́влю во всѧ̑ вѣ́ки. 
Ки́товы оу҆тро́бы, ꙗ҆́коже и҆зба́вилъ є҆сѝ  дре́вле прⷪ҇ро́ка пресла́внѡ, бж҃їй сло́ве: та́кѡ  и҆зба́ви сп҃се ны́нѣ дꙋ́шꙋ мою̀ попо́лзшꙋюсѧ во глꙋбинꙋ̀  поги́бели, и҆мѣ́ѧ молѧ́щꙋю тѧ̀, неискꙋсобра́чнѡ ро́ждшꙋю  тѧ̀ дв҃ꙋ. 
Сла́ва: Кра́сною ѻ҆де́ждею ѡ҆блече́на, ѡ҆брѣ́тше  мѧ̀ ѕло́бы дѣ́латели, и҆ сеѧ̀ совлеко́ша мѧ̀: но сама́  мѧ бг҃ороди́тельнице дв҃о, бж҃е́ственными ѻ҆де́ждами  оу҆ѧснѝ покаѧ́нїемъ, мл҃твами твои́ми бцⷣе. 
И҆ ны́нѣ: то́же трепе́щетъ всѧ́ко созда́нїе,  сего̀ чⷭ҇таѧ на рꙋкꙋ̀ и҆мѣ́ла є҆сѝ, за млⷭ҇рдїе на́съ  ра́ди млⷣнца бы́вша, сего̀ молѝ сп҃стѝ всѧ̑ вѣ́рою  зовꙋ́щыѧ: тѧ̀ превозно́симъ пречⷭ҇таѧ во всѧ̑ вѣ́ки. 
Пѣ́снь ѳ҃ 
І҆рмо́съ: Въ зако́нѣ сѣ́ни и҆ писа́нїй, ѡ҆́бразъ  ви́димъ вѣ́рнїи, всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ: тѣ́мъ перворожде́нное сло́во,  ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
И҆стлѣ́вша оу҆мо́мъ, и҆ дꙋше́ю, и҆ со́вѣсть  ѕло́бою ѡ҆скверни́вша, и҆ на́га всѣ́хъ бл҃ги́хъ  ꙗ҆́вльшагосѧ, дв҃о (с. 462) нетлѣ́ннаѧ, непоро́чнаѧ, не  пре́зри менѐ, но дѣ́лы бл҃гоче́стїѧ оу҆красѝ. 
Напо́лнихсѧ ѕѡ́лъ, напо́лнихсѧ помышле́нїй  ѿчꙋжда́ющихъ мѧ̀ ѿ тебѐ чл҃вѣколю́бца, сегѡ̀ ра́ди  стеню̀ и҆ вопїю̀: ка́ющасѧ прїими́ мѧ, и҆ не ѿри́ни  менѐ тебѐ ро́ждшїѧ мольба́ми, бл҃года́телю  многомлⷭ҇тиве. 
Сла́ва: Да и҆зба́влюсѧ твои́ми мл҃твами  всенепоро́чнаѧ ѻ҆трокови́це ѿ всѧ́кагѡ гнѣ́ва, и҆  страсте́й смертоно́сныхъ лю́тагѡ гее́нскагѡ ѻ҆гнѧ̀, ѿ  человѣ̑къ непра́ведныхъ, и҆ ѿ вра̑гъ ѕлы́хъ,  прибѣгі́й въ кро́въ тво́й, и҆ зовы́й тѧ̀ на по́мощь. 
И҆ ны́нѣ: Краснꙋ̀ дꙋше́ю, краснꙋ̀ помышле́ньми,  краснꙋ̀ тѣ́ломъ, ѡ҆брѣ́тъ тѧ̀ прекра́сный, ѿ чре́слъ  твои́хъ дв҃и́ческихъ воплоти́сѧ, ꙗ҆́коже вѣ́сть,  без̾ѡбра́зїе на́ше оу҆краша́ѧ дв҃о, є҆го́же молѝ  сп҃сти́сѧ на́мъ. 
Та́же, Досто́йно є҆́сть: и҆ покло́нъ.Трист҃о́е.  По Ѻ҆́ч҃е на́шъ: І҆ере́й, возгла́съ. Тропарѝ, и҆  про́чее ѻ҆бы́чное, и҆ ѿпꙋ́стъ. 
Въ пѧто́къ оу҆́тра, 
по а҃-мъ стїхосло́вїи сѣда́льны крⷭ҇тны. Гла́съ  г҃: 
Крⷭ҇тъ водрꙋзи́сѧ на землѝ, и҆ коснꙋ́сѧ нб҃сѐ,  не ꙗ҆́кѡ дре́вꙋ досѧ́гшꙋ высотꙋ̀, но тебѣ̀ на не́мъ,  и҆сполнѧ́ющемꙋ всѧ́чєскаѧ: сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїи нѡ́гꙋ є҆гѡ̀, ꙗ҆́кѡ ст҃о  є҆́сть. 
Крⷭ҇тъ и҆ сме́рть пострада́ти и҆зво́ливый,  посредѣ̀ тва́рей сїѧ̑ претерпѣ́лъ є҆сѝ, є҆гда̀  бл҃гоизво́лилъ є҆сѝ сп҃се, тѣ́ло твоѐ пригвозди́ти,  тогда̀ и҆ со́лнце лꙋчы̀ скры̀: тогда̀ и҆ разбо́йникъ сїѧ̑  зрѧ̀, на крⷭ҇тѣ́ тѧ воспѣ́тъ, вопїѧ̀ бл҃гоговѣ́йнѡ:  помѧни́ мѧ гдⷭ҇и: и҆ вѣ́ровавъ, прїѧ́тъ ра́й. (с. 463) 
Сла́ва, и҆ ны́нѣ, крⷭ҇тобг҃оро́диченъ:  Нескве́рнаѧ а҆́гница сло́ва, нетлѣ́ннаѧ дв҃а мт҃и, на  крⷭ҇тѣ̀ зрѧ́щи повѣ́шена и҆з̾ неѧ̀ без̾ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀ ча́до моѐ, ка́кѡ стра́ждеши во́лею, хотѧ̀  и҆зба́вити ѿ страсте́й безче́стїѧ человѣ́ка; 
По в҃-мъ стїхосло́вїи, сѣда́ленъ, гла́съ г҃: 
На кѷпарі́сѣ, и҆ пе́ѵкѣ, и҆ ке́дрѣ, возне́слсѧ  є҆сѝ а҆́гнче бж҃їй: да сп҃се́ши и҆̀же вѣ́рою  покланѧ́ющыѧсѧ во́льномꙋ твоемꙋ̀ распѧ́тїю. хрⷭ҇тѐ бж҃е,  сла́ва тебѣ̀. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
Неизче́тнѣй вла́сти твое́й, и҆ во́льномꙋ твоемꙋ̀  распѧ́тїю, а҆́гг҃льскаѧ вѡ́инства дивлѧ́хꙋсѧ зрѧ́ще,  ка́кѡ и҆́же неви́димый пло́тїю ра̑ны прїѧ́тъ, хотѧ̀  и҆зба́вити ѿ и҆стлѣ́нїѧ человѣ́чество; тѣ́мже ꙗ҆́кѡ  бл҃года́телю вопїе́мъ тѝ: сла́ва, хрⷭ҇тѐ, бл҃гоꙋтро́бїю  твоемꙋ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Благодꙋ́шственное терпѣ́нїѧ ва́шегѡ побѣдѝ  кѡ́зни ѕлонача́льнагѡ врага̀, мч҃нцы прехва́льнїи: сегѡ̀  ра́ди вѣ́чнагѡ сподо́бистесѧ блаже́нства. но моли́тесѧ  гдⷭ҇еви, хрⷭ҇толюби́выхъ люде́й сп҃стѝ ста́до,  свидѣ́телїе сꙋ́ще и҆́стины. 
Сла́ва, и҆ ны́нѣ, крⷭ҇тобг҃оро́диченъ: Поно́снꙋю,  ще́дре, сме́рть въ распѧ́тїи во́лею претерпѣ́лъ є҆сѝ:  тебе́ же ро́ждшаѧ хрⷭ҇тѐ, зрѧ́щи оу҆ѧзвлѧ́шесѧ: є҆ѧ́же  мольба́ми за милосе́рдїе млⷭ҇ти твоеѧ̀, є҆ди́не  преблагі́й чл҃вѣколю́бче гдⷭ҇и, оу҆ще́дри и҆ сп҃сѝ  мі́ръ, взе́млѧй мі́ра грѣхѝ. 
По г҃-мъ стїхосло́вїи, сѣда́льны, гла́съ г҃: 
Крⷭ҇тъ претерпѣ́лъ є҆сѝ безгрѣ́шне, клѧ́твы  сосꙋ́дъ, за млⷭ҇рдїе неизрече́нное: первозда́ннаго  пе́рвыѧ клѧ́твы свободи́лъ є҆сѝ. тѣ́мже твои́мъ  чⷭ҇тны̑мъ покланѧ́емсѧ стрⷭ҇те́мъ, смотре́нїе твоѐ  ст҃о́е сла́вѧще: є҆́же є҆ди́нъ за млⷭ҇рдїе млⷭ҇ти  и҆спо́лнивъ, созда́нїе твоѐ сп҃слъ є҆сѝ. (с. 464) 
Въ лани́тꙋ оу҆да́ренъ бы́въ за ро́дъ  человѣ́ческїй, и҆ не разгнѣ́валсѧ є҆сѝ: свободѝ  и҆з̾ и҆стлѣ́нїѧ живо́тъ на́шъ гдⷭ҇и, и҆ поми́лꙋй на́съ  ꙗ҆́кѡ чл҃вѣколю́бецъ. 
Сла́ва, и҆ ны́нѣ, крⷭ҇тобг҃оро́диченъ: Же́злъ  си́лы стѧжа́вшїи крⷭ҇тъ сн҃а твоегѡ̀ бцⷣе, тѣ́мъ  низлага́емъ врагѡ́въ шата̑нїѧ, любо́вїю тѧ̀ непреста́ннѡ  велича́юще. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀,  [є҆гѡ́же краегране́сїе си́це: Похвала̀ вѣ̑рнымъ  крⷭ҇тъ є҆́сть, и҆ сла́ва. Творе́нїе і҆ѡ́сифово.]  Гла́съ г҃. 
Пѣ́снь а҃ 
І҆рмо́съ: Сꙋ́шꙋ глꙋбороди́тельнꙋю зе́млю со́лнце  наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀  ѻ҆бапо́лы вода̀, лю́демъ пѣшомореходѧ́щымъ, и҆  бг҃оꙋго́днѡ пою́щымъ: пои́мъ гдⷭ҇еви, сла́внѡ бо  просла́висѧ. 
Во́лны морскі̑ѧ жезло́мъ ѡ҆гꙋсти́въ, и҆ прове́лъ  є҆сѝ лю́ди, проѡбразꙋ́ѧ крⷭ҇тъ тво́й, и҆́мже ссѣ́клъ  є҆сѝ во́дꙋ ле́стнꙋю, и҆ къ землѝ ще́дре, бг҃оразꙋ́мїѧ  сп҃слъ є҆сѝ всѣ́хъ, вѣ́рою пою́щихъ твою̀ си́лꙋ. 
Бе́зднꙋ сотвори́вый повелѣ́нїемъ, и҆́же вода́ми  превы́спрєннѧѧ си́льнѣ покрыва́ѧй, и҆ и҆́же на вода́хъ  зе́млю повѣ́сивый, ви́сиши на дре́вѣ, и҆ коле́блеши  всю̀ тва́рь ма́нїемъ: всѣ́хъ же сердца̀ оу҆твержда́еши  въ стра́сѣ твое́мъ. 
Мч҃нченъ: Сы́нове прича́стїемъ быва́ете  бж҃е́ственнїи мч҃нцы хрⷭ҇тѡ́вы, и҆ жи́телїе вы́шнагѡ  сїѡ́на и҆ наслѣ̑дницы, въ не́мже и҆ вѣнцы̀ носѧ́ще  взыва́ете свѣ́тлѡ: пои́мъ гдⷭ҇еви, сла́внѡ бо  просла́висѧ. 
Мч҃нченъ: Рꙋ́къ ѿсѣчє́нїѧ и҆ но́гъ под̾ѧ́сте  мч҃нцы, и҆ стрꙋ́жеми лю́тѣ, и҆ ѻ҆гню̀ примѣша́ющесѧ,  не ѿверго́стесѧ ѿню́дъ хрⷭ҇та̀ бг҃а сꙋ́ща всѣ́хъ, но  те́плѣ вопїѧ́сте: пои́мъ гдⷭ҇еви, сла́внѡ бо  просла́висѧ. 
Бг҃оро́диченъ: Предо́браѧ и҆ дв҃о влⷣчце,  є҆го́же родила̀ є҆сѝ сн҃а, зрѧ́щи на дре́вѣ  воздви́жена во́лею, пла́чꙋщи (с. 465) восклица́ла є҆сѝ,  вопїю́щи болѣ́зненнѡ: бж҃е всѣ́хъ бл҃гоꙋтро́бне, гдⷭ҇ь  сы́й сла́вы, ка́кѡ сїѧ̑ стра́ждеши влⷣко; 
Дрꙋгі́й канѡ́нъ прест҃ѣ́й бцⷣѣ, гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Ѡ҆чище́нїе мѝ пода́ждь прегрѣше́нїй,  бж҃е́ственными твои́ми мольба́ми дв҃о: си́льнꙋ бо и҆́маши  мл҃твꙋ пречⷭ҇таѧ, и҆ тебѐ чтꙋ́щыѧ и҆збавлѧ́еши ѿ  согрѣше́нїй, и҆ страсте́й, и҆ скорбе́й, и҆ ѡ҆бстоѧ́нїй. 
Вода́ми мл҃твъ твои́хъ дв҃о, и҆ста́ѧвшꙋю зно́емъ  безмѣ́рныхъ мои́хъ согрѣше́нїй и҆ страсте́й, ѡ҆росѝ  дꙋ́шꙋ мою̀ смире́ннꙋю: ꙗ҆́кѡ да прохлажде́нїе  бж҃е́ственно оу҆лꙋчи́въ, пѣ́сньми тѧ̀ велича́ю, ꙗ҆́кѡ  предста́тельницꙋ те́плꙋю. 
Всего̀ погрꙋжа́ема грѣхмѝ и҆ всего̀ ѿча́ѧнна  мѧ̀ сꙋ́ща, ты̀ чⷭ҇таѧ влⷣчце, млⷭ҇рдїѧ твоегѡ̀ рꙋ́кꙋ  просте́рши, къ покаѧ́нїѧ мѧ̀ высотѣ̀ привлецы̀, подаю́щи  мѝ и҆сто́чникъ сле́зъ. 
Раздерѝ пречⷭ҇таѧ, грѣхо́вное рꙋкописа́нїе  мои́хъ прегрѣше́нїй твои́ми мл҃твами, ꙗ҆́кѡ и҆мꙋ́щи къ  сн҃ꙋ твоемꙋ̀ дерзнове́нїе за ны̀ моли́ти прилѣ́жнѡ: тѧ́  бо є҆ди́нꙋ и҆́мамы хрⷭ҇тїа́не застꙋ́пницꙋ. 
Пѣ́снь г҃ 
І҆рмо́съ: Оу҆твержде́нїе на тѧ̀ надѣ́ющихсѧ,  оу҆твердѝ гдⷭ҇и цр҃ковь, и҆́же стѧжа́лъ є҆сѝ честно́ю  твое́ю кро́вїю. 
Є҆ди́нъ сложе́нъ носѧ̀ соста́въ сло́ве,  претерпѣ́лъ є҆сѝ распѧ́тїе безче́стнѣйшее: чтꙋ́щыѧ  тѧ̀ че́сти сподо́би сꙋ́щїѧ. 
Разрѣше́ни бы́ша земноро́днїи ѿ клѧ́твы,  клѧ́твѣ тебѣ̀ влⷣко бы́вшꙋ, и҆ крⷭ҇то́мъ  бл҃гослове́нїе и҆сточи́вшемꙋ. (с. 466) 
Мч҃нченъ: Прише́льцы во всю̀ зе́млю бы́вше, и҆  нбⷭ҇нїи вои́стиннꙋ гра́ждане ꙗ҆ви́стесѧ, и҆ хрⷭ҇тꙋ̀  снаслѣ́дницы всехва́льнїи. 
Мч҃нченъ: Крѣпча́йшее ѻ҆рꙋ́жїе, крⷭ҇тъ стѧжа́вше  мч҃нцы, всю̀ си́лꙋ гꙋби́телѧ врага̀ до конца̀ побѣди́ша. 
Бг҃оро́диченъ: Ты̀ соблюла́сѧ є҆сѝ и҆ по  ржⷭ҇твѣ̀ дв҃а, ꙗ҆́же бг҃а чⷭ҇таѧ ро́ждши воплоще́на, на  крⷭ҇тѣ̀ пригво́ждшасѧ хотѣ́нїемъ. 
И҆́нъ 
І҆рмо́съ: И҆́же ѿ не сꙋ́щихъ всѧ̑ приведы́й  сло́вомъ созида́ємаѧ, соверша́ємаѧ дх҃омъ вседержи́телю  вы́шнїй, въ любвѝ твое́й оу҆твердѝ менѐ. 
Благоꙋтрѡ́бїѧ млⷭ҇рдїѧ твоегѡ̀, молю́сѧ, ѿве́рзи  мѝ вско́рѣ бцⷣе пречⷭ҇таѧ, и҆ те́плаѧ мнѣ̀ ꙗ҆ви́сѧ  во и҆скꙋше́нїихъ помо́щница, и҆ сп҃се́нїе. 
И҆зба́ви мѧ̀ ѿ всѧ́кїѧ содержа́щїѧ лю́тыѧ  грѣхо́вныѧ бꙋ́ри, раба̀ твоего̀ пречⷭ҇таѧ, и҆ ко  сп҃си́тельномꙋ мѧ̀ приста́нищꙋ напра́ви, мл҃твами  твои́ми. 
Сп҃си́ мѧ мт҃и дв҃о чⷭ҇таѧ, ѿ страсте́й мои́хъ  мꙋ́тныхъ слїѧ́нїй, и҆ ѡ҆бходѧ́щихъ ны́нѣ смире́ннꙋю мою̀  дꙋ́шꙋ, и҆ ѡ҆скорблѧ́ющихъ. 
Сле́зъ тꙋ́чꙋ пода́ждь мѝ бл҃га́ѧ, и҆ си́ми  оу҆гасѝ страсте́й мои́хъ пе́щь, и҆ всѧ́кїѧ ѡ҆мы́й  дꙋшє́вныѧ моѧ̑ сквє́рны бцⷣе. 
Пѣ́снь д҃ 
І҆рмо́съ: Покры́ла є҆́сть нб҃са̀ добродѣ́тель  твоѧ̀ хрⷭ҇тѐ, и҆з̾ кївѡ́та бо проше́дъ ст҃ы́ни твоеѧ̀  нетлѣ́нныѧ мт҃ре: въ хра́мѣ сла́вы твоеѧ̀ ꙗ҆ви́лсѧ  є҆сѝ ꙗ҆́кѡ млⷣнецъ рꙋконоси́мь, и҆ и҆спо́лнишасѧ всѧ̑  твоегѡ̀ хвале́нїѧ. 
Паде́нїе а҆да́мово є҆ди́нъ воздви́глъ є҆сѝ  хрⷭ҇тѐ, но́въ бы́въ а҆да́мъ, на крⷭ҇тѣ̀ рꙋ́цѣ  пригвожде́й, тро́стїю же бїе́нъ хотѧ̀, и҆ ѻ҆́цта и҆  же́лчи вкꙋша́ѧ, превозноша́емый высото́ю црⷭ҇твїѧ  твоегѡ̀. (с. 467) 
Ꙗ҆́кѡ ѻ҆вча̀ на заколе́нїе тѧ̀ прⷪ҇ро́къ  предзри́тъ, и҆ ꙗ҆́кѡ а҆́гнца сло́ве бж҃їй, не  проти́вѧщасѧ ѿню́дъ, нижѐ вопїю́ща: и҆́бо хотѣ́нїемъ  претерпѣ́лъ є҆сѝ распѧ́тисѧ, ꙗ҆́кѡ да и҆̀же во́лею  согрѣши́вшыѧ и҆зба́виши, и҆ сп҃се́ши милосе́рде гдⷭ҇и. 
Мч҃нченъ: Ѡ҆бно́вльше дꙋ́шы ра́ломъ вѣ́ры, мч҃нцы  хрⷭ҇тѡ́вы, сѣ́мѧ терпѣ́нїемъ мꙋ́къ всѣ́ѧша, и҆ кла́съ  мꙋче́нїѧ гобзꙋ́ющїй ѡ҆б̾ѧ́ша, вѣ́рныхъ составлє́нїѧ  пита́ющъ. тѣ́мже при́снѡ сла́вими сꙋ́ть. 
Мч҃нченъ: Оу҆тѣснѧ́еми стꙋже́нїемъ нестерпи́мыхъ  лю̑тъ, ча́ѧнїемъ кра́сныхъ, къ простра́нствꙋ вы́шнѧгѡ  црⷭ҇твїѧ ꙗ҆́вѣ мч҃нцы достиго́ша, ꙗ҆́кѡ да разширѧ́тъ  на́ша оу҆ста̀, тѣ́хъ непреста́ннѡ пѣ́ти борє́нїѧ. 
Бг҃оро́диченъ: Ꙗ҆́же оу҆́гль бж҃е́ственный  прїе́мши, ꙗ҆́коже клеща̀, не ѡ҆палѧ́ющь ѿню́дъ,  ѡ҆роша́ющъ же па́че, мт҃и дв҃о, безсѣ́меннꙋю и҆  бж҃е́ственнꙋю оу҆тро́бꙋ твою̀: є҆го́же ви́дѧщи пло́тїю  повѣ́шена во́лею на дре́вѣ, пѣ́сньми сла́влѧше. 
И҆́нъ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Всю̀ на тѧ̀ наде́ждꙋ возложи́хъ влⷣчце, молю́сѧ  припа́даѧ ѿ дꙋшѝ: смертоно́сныѧ и҆зба́ви болѣ́зни, къ  жи́зни сп҃се́нїѧ возводѧ́щи мѧ̀, ꙗ҆́же жи́знь ро́ждшаѧ. 
Влⷣчце чⷭ҇таѧ, крѣ́пкаѧ мі́рꙋ помо́щница, не  ѿве́ржи менѐ ѿ себѐ, нижѐ посра́млена ѿсле́ши  мѧ̀ ѿ лица̀ твоегѡ̀, нижѐ бѣсѡ́мъ покажи́ мѧ  ѡ҆бра́дованїе. 
Ве́сь ѡ҆бнаже́нъ бы́хъ ѻ҆каѧ́нный бж҃е́ственныхъ  дѣ́лъ, и҆ оу҆ѧзви́хсѧ сласте́й ѻ҆́стрыми стрѣла́ми,  и҆ ѡ҆стрꙋпле́нъ бы́хъ. тѣ́мже вопїю́ ти влⷣчце: сп҃си́  мѧ пречⷭ҇таѧ. 
Прїидо́ша чⷭ҇таѧ, безмѣ́стныхъ дѣѧ́нїй во́ды до  ѻ҆каѧ́нныѧ моеѧ̀ дꙋшѝ, и҆ по́мыслы бре́нными  ѡ҆держи́мь, вопїю́ ти съ болѣ́знїю: не пре́зри влⷣчце  раба̀ твоегѡ̀. (с. 468) 
Пѣ́снь є҃ 
І҆рмо́съ: Ꙗ҆́кѡ ви́дѣ и҆са́їа ѡ҆бра́знѡ на  престо́лѣ превознесе́на бг҃а, ѿ а҆́гг҃лъ сла́вы  дорѷноси́ма, ѽ ѻ҆каѧ́нный, вопїѧ́ше, а҆́зъ:  прови́дѣхъ бо воплоща́ема бг҃а, свѣ́та невече́рнѧ, и҆  ми́ромъ влады́чествꙋюща. 
Оу҆поко́илъ мѧ̀ є҆сѝ сло́ве, претрꙋжде́наго  трꙋдо́мъ прегрѣше́нїй, препочива́ѧ на дре́вѣ влⷣко, и҆  взѧ́тъ поноше́нїе моѐ, и҆́миже пострада́лъ є҆сѝ і҆и҃се  поноше́ньми. пою̀ твою̀ держа́вꙋ и҆ бж҃е́ствєннаѧ  страда̑нїѧ. 
Возже́гъ ꙗ҆́коже свѣ́щникъ на крⷭ҇тѣ̀ пло́ть  твою̀, и҆ поиска́лъ є҆сѝ поги́бшꙋю дра́хмꙋ  человѣколю́бче, и҆ всѧ̑ призыва́еши дрꙋ́ги твоѧ̑ си̑лы,  на сеѧ̀ ѡ҆брѣ́тенїе: пое́мъ держа́вꙋ хрⷭ҇тѐ, црⷭ҇твїѧ  твоегѡ̀. 
Мч҃нченъ: Пове́рженъ льсте́цъ, при нога́хъ  нельсти́выхъ стрⷭ҇тоте́рпєцъ хрⷭ҇то́выхъ, ме́ртвъ зри́мь  є҆́сть и҆ недѣ́йственъ: са́ми же нельсти́внѡ  сопричита́еми сꙋ́ть со а҆́гг҃лы, неизрече́нныѧ ра́дости  и҆сполнѧ́ющесѧ. 
Мч҃нченъ: Ст҃і́и стꙋ́денїю, и҆ лю́тыми мꙋ́ками и҆  скорбьмѝ, и҆ ра́нами вельмѝ померза́еми, къ теплотѣ̀  преидо́ша бж҃е́ственнѣй нбⷭ҇нагѡ црⷭ҇твїѧ вои́стиннꙋ, и҆  те́плїи предста́тели вѣ̑рнымъ при́снѡ ꙗ҆влѧ́ютсѧ. 
Бг҃оро́диченъ: Распина́ема на дре́вѣ, и҆ ре́бра  копїе́мъ и҆скопова́ема, ѿ ре́бръ дре́вле созда́вшаго  є҆́ѵꙋ, пречⷭ҇таѧ дв҃о зрѧ́щи, вопїѧ́ше мт҃рски: ка́кѡ  оу҆мира́еши сн҃е мо́й животѐ безсме́ртный; 
И҆́нъ. І҆рмо́съ то́йже. 
Вїногра́де бж҃е́ственный, и҆́же кра́сный гро́здъ  прозѧ́бшаѧ, и҆ дꙋша́мъ подаю́щъ питїѐ бж҃е́ственное  дв҃о, напое́нїѧ го́рькагѡ, и҆ пїѧ́нства страсте́й, и҆  сласте́й и҆зба́ви дꙋ́шꙋ мою̀, и҆ ѻ҆гнѧ̀ вѣ́чнагѡ. 
Тимѣ́нїѧ и҆сто́ргни мѧ̀ грѣхѡ́въ, пречⷭ҇таѧ  бг҃оневѣ́сто, па́дшаго въ ка́лъ страсте́й: и҆ стрꙋѧ́ми  мл҃твъ (с. 469) твои́хъ ѡ҆мы́вши мѧ̀ страсте́й скве́рнъ,  ри́зою сп҃се́нїѧ свѣтови́дною ѡ҆дежѝ. 
Ꙗ҆́же мі́рови ми́ръ, и҆ сп҃се́нїе всѣ̑мъ  пода́вшаѧ, ꙗ҆́кѡ бж҃е́ственный ми́ръ поро́ждши дв҃о  чⷭ҇таѧ, настоѧ́щꙋю бра́нь страсте́й дꙋшѝ моеѧ̀ и҆ тѣ́ла  оу҆мирѝ, стра́хомъ и҆ любо́вїю сп҃са хрⷭ҇та̀. 
Болѣ́вшꙋю дꙋ́шꙋ мою̀ грѣхмѝ пречⷭ҇таѧ,  и҆сцѣлѝ твои́мъ млⷭ҇рдїемъ, и҆ сподо́би наставлѧ́ющи  мѧ̀ твори́ти во смире́нїи сн҃а твоегѡ̀ повелѣ̑нїѧ  при́снѡ, ꙗ҆́кѡ да воспрїимꙋ̀ сегѡ̀ бла́гость. 
Пѣ́снь ѕ҃ 
І҆рмо́съ: Возопѝ къ тебѣ̀, ви́дѣвъ ста́рецъ  ѻ҆чи́ма сп҃се́нїе, є҆́же лю́демъ прїи́де ѿ бг҃а:  хрⷭ҇тѐ, ты̀ бг҃ъ мо́й. 
Во́лею закла́лсѧ є҆сѝ ꙗ҆́кѡ а҆́гнецъ, снѣ́дїю  дре́ва оу҆ме́ршаго во́лею, па́ки къ жи́зни хрⷭ҇тѐ  возводѧ̀. 
На крⷭ҇тъ воздви́глсѧ є҆сѝ, и҆ низпаде́сѧ  бѣсо́вскаѧ пре́лесть: вознесе́сѧ же вѣ́рныхъ  мно́жество, воспѣва́юще тѧ̀ живода́вче. 
Мч҃нченъ: Багрѧни́цею ꙗ҆́же ѿ крове́й  и҆спещре́ни мч҃нцы, цр҃ю̀ всѣ́хъ ны́нѣ предстоѧ́тъ,  вѣнцы̀ свѣ́тлыми оу҆краша́еми. 
Мч҃нченъ: И҆сцѣле́нїе всѣ̑мъ пристꙋпа́ющымъ  и҆сточа́ютъ мо́щи ст҃ы́хъ мч҃нкъ, и҆ страсте́й мно́жество  потоплѧ́ютъ. 
Бг҃оро́диченъ: Разꙋмѣ́ти не мо́жетъ оу҆́мъ  человѣ́ческїй ѻ҆трокови́це, па́че є҆стества̀  рождества̀ твоегѡ̀ та́йнꙋ: па́че бо оу҆ма̀ бг҃а родила̀  є҆сѝ. 
И҆́нъ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  сп҃сѝ. 
И҆збавле́нїе прегрѣше́нїй пода́ждь ꙗ҆́кѡ  бл҃га́ѧ, твоемꙋ̀ рабꙋ̀ пречⷭ҇таѧ, твоегѡ̀ застꙋпле́нїѧ  просѧ́щемꙋ съ вѣ́рою, и҆ бꙋ́дꙋщагѡ мѧ̀ сꙋда̀ и҆схитѝ.  (с. 470) 
Влⷣчце и҆ мт҃и и҆зба́вителѧ, ты̀ предста́ни мѝ  въ ча́съ и҆схо́да моегѡ̀, и҆стѧза́емꙋ мнѣ̀ ѿ  воздꙋ́шныхъ дꙋхѡ́въ, ѡ҆ ꙗ҆̀же несмы́сленною мы́слїю  содѣ́ѧхъ. 
Ѡ҆каѧ́ненъ ꙗ҆ви́хсѧ ве́сь а҆́зъ, нечистота́ми  всегда̀ ѡ҆б̾ѧ́тъ: и҆ прозрѧ̀ ны́нѣ созадѝ ногꙋ̀ мое́ю  сме́рть, взыва́ю тѝ бцⷣе, помози́ ми. 
Во́лны стра́стныхъ помышле́нїй, всегда̀ мѧ̀  смꙋща́ютъ пречⷭ҇таѧ, и҆ лꙋка́выхъ дꙋхѡ́въ бꙋ́рѧ  погрꙋжа́етъ мѧ̀: но оу҆твердѝ на ка́мени безстра́стїѧ. 
Пѣ́снь з҃ 
І҆рмо́съ: Тебѐ во ѻ҆гнѝ ѡ҆роси́вшаго ѻ҆́троки  бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а  сло́ва пои́мъ, благоче́стнѡ пою́ще: бл҃гослове́нъ бг҃ъ  ѻ҆тє́цъ на́шихъ. 
На ке́дрѣ возне́слсѧ є҆сѝ, и҆ пе́ѵкѣ, и҆  кѷпарі́сѣ влⷣко, ѿ трⷪ҇цы є҆ди́нъ сы́й, и҆  возне́слъ є҆сѝ сꙋ́щыѧ бо глꙋбинꙋ̀ мно́гихъ сласте́й  впа́дшыѧ: бл҃гослове́нъ бг҃ъ ѻ҆тє́цъ на́шихъ. 
Кро́вїю чⷭ҇тно́ю гдⷭ҇и, тва́рь ѡ҆чи́стилъ є҆сѝ  ѿ кро́ве, приноси́мыѧ ме́рзкимъ бѣсѡ́мъ, и҆ разрꙋши́лъ  є҆сѝ жє́ртвы сквє́рныѧ сло́ве бж҃їй, поже́рсѧ ꙗ҆́кѡ  неѕло́бивъ а҆́гнецъ: сла́ва держа́вѣ твое́й. 
Мч҃нченъ: Стоѧ́хꙋ пред̾ мꙋчи́тели, ꙗ҆́кѡ столпѝ  неподви́жимїи, поколеба́юще пре́лесть, и҆ оу҆твержда́юще  вѣ́рныхъ сердца̀, страда́льцы пою́ще: бл҃гослове́нъ  є҆сѝ гдⷭ҇и бж҃е ѻ҆тє́цъ на́шихъ. 
Мч҃нченъ: Не ѡ҆пали́стесѧ ѻ҆гне́мъ, ѻ҆гнѧ̀  теплѣ́йшее произволе́нїе стѧжа́вше, стрⷭ҇тоте́рпцы  хрⷭ҇тѡ́вы вѣнцено́сцы, вопїѧ́ше: бл҃гослове́нъ є҆сѝ  гдⷭ҇и бж҃е ѻ҆тє́цъ на́шихъ. 
Бг҃оро́диченъ: Зача́тїе несравне́но, и҆ ржⷭ҇тво̀  несказа́нно и҆мѣ́ла є҆сѝ чⷭ҇таѧ є҆ди́на, влⷣкꙋ  вопло́щши пло́тїю распе́ншагосѧ, є҆мꙋ́же пою́ще  вопїе́мъ: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. (с. 471) 
И҆́нъ 
І҆рмо́съ: Ꙗ҆́коже дре́вле бл҃гочєсти́выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ:  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
Тебѐ мт҃ри бж҃їи, чⷭ҇тѣй и҆ непоро́чнѣй  молю́сѧ, ѡ҆скверне́нный тѣ́ломъ и҆ дꙋше́ю, и҆  ѡ҆калѧ́нный дѣѧ́нїи нечи́стыми, и҆ надѣ́юсѧ влⷣчце, на  млⷭ҇ть твою̀, ты́ мѧ оу҆ще́дри, пречⷭ҇таѧ. 
Прегрѣше́нїй мои́хъ мно́жество, и҆ ѕлы́хъ  и҆спыта́нїе, недоꙋмѣ́нїемъ мѧ̀ препира́етъ ѕѣлѡ̀, и҆ во  ѿча́ѧнїѧ влече́тъ глꙋбинꙋ̀: пречⷭ҇таѧ влⷣчце, сп҃си́  мѧ погиба́ющаго, и҆ лю́тѣ потоплѧ́ема. 
Поми́лꙋй бл҃га́ѧ смири́вшꙋюсѧ дꙋ́шꙋ мою̀ лꙋка́выми  дѣѧ́ньми, и҆ къ покаѧ́нїѧ мѧ̀ пꙋтѝ наста́ви, и҆  твори́ти хотѣ̑нїѧ твоегѡ̀ сн҃а и҆спра́ви, и҆ ѿ мꙋ́ки  и҆зба́ви. 
Мно́жествомъ щедро́тъ твоеѧ̀ бл҃гости, грѣхѡ́въ  на́шихъ мно́жество пре́зри бл҃га́ѧ, и҆  благопремѣни́тельна бꙋ́ди, немо́лчнѡ зовꙋ́щымъ:  бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃ 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑  вѣ́ки. 
Лю́дїе непокори́вїи и҆ неразꙋ́мнїи, тѧ̀ нра́вомъ  благопоко́рнымъ восхотѣ́вша распѧ́тисѧ, ѡ҆сꙋжда́ютъ  оу҆мре́ти: ꙗ҆́кѡ да хотѣ́нїемъ оу҆мерщвлє́нныѧ  сло́ве, ѡ҆живи́ши, пою́щыѧ тѧ̀ и҆ превозносѧ́щыѧ во  вѣ́ки. 
Распросте́ръ на крⷭ҇тѣ̀ дла̑ни, рꙋ́цѣ  неꙋдержа́ннѡ простє́ртыѧ ко дре́вꙋ снѣ́дномꙋ  первозда́ннагѡ и҆сцѣлѧ́ѧ влⷣко: и҆ зрѧ́щи тѧ̀ стра́хомъ  со́лнце, лꙋчы̀ скрыва́ше, и҆ всѧ̀ тва́рь поколеба́сѧ. (с.  472) 
Мч҃нченъ: Лꙋча́ми сщ҃е́нныхъ боре́нїй стрꙋи̑  нече́стїѧ, и҆злїѧ̑нїѧ безбо́жїѧ и҆зсꙋши́ша  стрⷭ҇тоте́рпцы, и҆ и҆сто́чники и҆сточи́ша и҆сцѣле́нїй,  скве́рнꙋ страсте́й ѡ҆мыва́ющыѧ, и҆ вѣ́рныхъ сердца̀  напаѧ́ющыѧ бога́тнѡ. 
Мч҃нченъ: Соѡбра́знѡ честны́хъ стрⷭ҇те́й, и҆  бж҃е́ственныхъ за́повѣдей и҆сполни́телїе стрⷭ҇тоте́рпцы,  согра́ждане безплѡ́тнымъ: написа́тисѧ ны́нѣ въ вы́шнѣмъ  гра́дѣ, бг҃а моли́те, ва́съ чтꙋ́щымъ во всѧ̑ вѣ́ки. 
Бг҃оро́диченъ: Рꙋ́чкꙋ тѧ̀ златꙋ́ю и҆ свѣ́щникъ,  трапе́зꙋ и҆ же́злъ, бж҃е́ственнꙋю го́рꙋ и҆ ѻ҆́блакъ,  пала́тꙋ цр҃е́вꙋ и҆ прⷭ҇то́лъ ѻ҆гнеѡбра́зенъ, бцⷣꙋ всѝ  вѣ́рнїи и҆менꙋ́емъ, по ржⷭ҇твѣ̀ дв҃ою сохра́ншꙋюсѧ. 
И҆́нъ 
І҆рмо́съ: Въ пла́мень ко ѻ҆трокѡ́мъ є҆вре́йскимъ  снизше́дшаго, бж҃їею си́лою, и҆ ꙗ҆́вльшагосѧ гдⷭ҇а,  сщ҃е́нницы бл҃гослови́те, и҆ превозноси́те во всѧ̑  вѣ́ки. 
Сласте́й го́ресть, чꙋ̑вства всѧ̑ тѣлє́снаѧ  проше́дши, дꙋ́шꙋ мою̀ безмѣ́стнѡ ѡ҆калѧ́етъ, и҆ въ  сме́рть влече́тъ: влⷣчце мі́ра, бꙋ́ди мѝ сп҃се́нїе. 
На тѧ̀ возложи́хъ влⷣчце, се́рдце, и҆ дꙋ́шꙋ, и҆  тѣ́ло: не и҆́мамъ бо и҆ны́ѧ наде́жди, ра́звѣ тебѐ,  є҆́юже полꙋчꙋ̀ млⷭ҇ть. тѣ́мже пода́ждь мѝ бога́тꙋю  твою̀ бл҃года́ть. 
Ѕмі́й мнѣ̀ ꙗ҆́домъ приползѐ, и҆ плотско́ю  сла́достїю ѻ҆каѧ́ннꙋю дꙋ́шꙋ мою̀ лю́тѣ оу҆морѝ: но  ѡ҆живѝ сїю̀ сопроти́вными лѣчьба́ми, чⷭ҇таѧ, твои́ми  мл҃твами. 
Лю́таѧ мѧ̀ но́щь покрыва́етъ прегрѣше́нїй, ст҃а́ѧ  влⷣчце: не и҆́мамъ бо свѣщѝ, дꙋ́шꙋ просвѣща́ющїѧ  благодѣѧ́нїѧ є҆ле́емъ. тѣ́мже и҆з̾ черто́га  и҆зринꙋ́хсѧ вы́шнѧгѡ. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Въ зако́нѣ сѣ́ни и҆ писа́нїй ѡ҆́бразъ  ви́димъ вѣ́рнїи: всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ: тѣ́мъ (с. 473) перворожде́нное  сло́во, ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
На крⷭ҇тѣ̀ пригво́ждсѧ і҆и҃се, и҆́же ѡ҆снова́вый  на ниче́мже всю̀ зе́млю, оу҆глѣ́бшаго мѧ̀ въ ка́лѣ  грѣхо́внѣмъ нра́вомъ лꙋка́вымъ, ꙗ҆́кѡ бл҃гъ  оу҆ще́дривъ хрⷭ҇тѐ, и҆ и҆звле́къ, и҆ безче́стною твое́ю  сме́ртїю почти́лъ є҆сѝ, многомлⷭ҇тиве. 
Ви́дѣнъ бы́лъ є҆сѝ бг҃ъ неви́димый  є҆стество́мъ, пло́тїю возвыша́емъ, ꙗ҆́кѡ да ѿ  врагѡ́въ неви́димыхъ и҆зба́виши мі́ръ ви́димый, и҆ сꙋ́щыѧ  ни́зꙋ, небе́сны сотвори́ши хрⷭ҇тѐ, славосло́вѧщыѧ  держа́вꙋ вели́кїѧ вла́сти твоеѧ̀. 
Мч҃нченъ: Во́инство сщ҃е́нное, ст҃ы̑мъ а҆́гг҃лѡмъ  подо́бнѡ и҆збра́нное, ра́й, посредѣ̀ и҆мы́й живо́тное  дре́во, хрⷭ҇та̀, бг҃окра́сныѧ цр҃кве сосло́вїе честно́е,  всесла́внїи стрⷭ҇тоте́рпцы сп҃сѡвы ꙗ҆ви́стесѧ. 
Мч҃нченъ: На́съ на землѝ ва́съ помина́ющихъ,  помина́йте ст҃і́и престо́лꙋ влⷣчнемꙋ предстоѧ́ще  ра́достнѡ: и҆ ꙗ҆̀же ѿѻнꙋ́дꙋ зарѧ́ми бога́тнѡ  сщ҃е́ннїи просвѣща́йте ны̀, ꙗ҆́кѡ да долгѡ́въ  разрѣше́нїе прїи́мемъ. 
Бг҃оро́диченъ: Свѣти̑ла, твоѐ зрѧ́ще сн҃е мо́й  распѧ́тїе, заидо́ста: и҆ ка́кѡ є҆вре́йскїй со́нмъ не  за́йде невѣ́рный, преда́въ тѧ̀ на сме́рть нача́льника  жи́зни; бцⷣа вопїѧ́ше. ю҆́же непреста́ннѡ велича́емъ. 
И҆́нъ 
І҆рмо́съ: Тебѐ неѡпали́мꙋю кꙋпинꙋ̀, и҆ ст҃ꙋ́ю  дв҃ꙋ, мт҃рь свѣ́та, и҆ бцⷣꙋ, наде́ждꙋ всѣ́хъ на́съ,  велича́емъ. 
Скве́рнꙋ стра́стныхъ помышле́нїй моегѡ̀ оу҆ма̀  ѡ҆чи́стивши чⷭ҇таѧ, безстра́стїѧ свѣ́тлою ри́зою ѡ҆дежи́  мѧ. 
Ѿве́рзи мѝ бж҃е́ствєнныѧ вхо́ды покаѧ́нїѧ  дв҃о, вхо́ды страсте́й и҆ сласте́й мои́хъ загражда́ющи,  и҆ возбранѧ́ющи си́лою твое́ю. 
Оу҆слы́ши гла́съ стена́нїѧ моегѡ̀, и҆ гла́съ  пла́ча моегѡ̀, дв҃о всенепоро́чнаѧ, и҆ пода́ждь  ѡ҆чище́нїе и҆ сп҃се́нїе ѻ҆каѧ́ннѣй мое́й дꙋшѝ. (с.  474) 
Ве́сь ѿча́ѧхсѧ ѻ҆каѧ́нный, и҆ недоꙋмѣ́юсѧ,  помышлѧ́ѧ лꙋка̑ваѧ моѧ̑ дѣѧ̑нїѧ: тꙋ́не оу҆ще́дри  влⷣчце. и҆ сп҃си́ мѧ. 
Та́же, Досто́йно є҆́сть: є҆ктенїа̀, и҆  свѣти́ленъ. 
На стїхо́внѣ стїхи̑ры крⷭ҇тны, гла́съ г҃: 
Дре́во преслꙋша́нїѧ мі́рови сме́рть прозѧбѐ,  дре́во же крⷭ҇тное живо́тъ и҆ нетлѣ́нїе. тѣ́мже тебѐ  мо́лимъ распе́ншагосѧ гдⷭ҇а: да зна́менаетсѧ на на́съ  свѣ́тъ лица̀ твоегѡ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ, за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑ и҆ на дѣла̀ твоѧ̑, и҆ наста́ви сы́ны  и҆́хъ. 
За́вистїю ѿ пи́щи и҆згна́нъ бы́хъ, паде́нїемъ  падо́хсѧ лю́тымъ: но не презрѣ́въ влⷣко, и҆ воспрїе́мъ  менѐ ра́ди є҆́же по мнѣ̀ распѧ́тїе твоѐ, и҆ сп҃са́еши  мѧ̀, и҆ въ сла́вꙋ вво́диши, и҆зба́вителю мо́й, сла́ва  тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Ст҃ы́хъ страстоте́рпєцъ па́мѧть, прїиди́те лю́дїе  всѝ почти́мъ: ꙗ҆́кѡ позо́ръ бы́вше а҆́гг҃лѡмъ и҆  человѣ́кѡмъ, побѣ́ды вѣнцы̀ ѿ хрⷭ҇та̀ прїѧ́ша, и҆  мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, крⷭ҇тобг҃оро́диченъ: Зрѧ́щи  и҆з̾ тебѐ рожде́ннаго всенепоро́чнаѧ, повѣ́шена на  дре́вѣ, восклица́ше вопїю́щи: сла́дкое моѐ ча́до, гдѣ̀  твоѧ̀ за́йде добро́та свѣтоно́снаѧ, добро̀ сотвори́вшагѡ  ро́дꙋ человѣ́ческомꙋ; 
Та́же, Бл҃го є҆́сть: Трист҃о́е. По Ѻ҆́ч҃е  на́шъ, тропа́рь, є҆ктенїа̀, и҆ ча́съ а҃-й, и҆  ѿпꙋ́стъ. 
Въ пѧто́къ бл҃жє́нны, гла́съ г҃: 
Ѿве́ргша хрⷭ҇тѐ за́повѣдь твою̀, пра́ѻтца  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре, и҆сповѣ́даша тѧ̀ на крⷭ҇тѣ̀, во́нь всели́лъ  є҆сѝ, зовꙋ́ща: помѧни́ мѧ сп҃се во црⷭ҇твїи твое́мъ.  (с. 475) 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Зрѧ́щи тѧ̀ на крⷭ҇тѣ̀ сл҃нца незаходи́маго,  помрачѝ свѣ́тъ со́лнце: ка́менїе распаде́сѧ влⷣко,  землѧ̀ поколеба́сѧ всѧ̀, завѣ́са же цр҃ко́внаѧ раздра́сѧ  посредѣ̀, непра́веднѡ стра́ждꙋща ви́дѧщи тѧ̀ сп҃се,  всѣ́ми недомы́слимаго. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
За всѣ́хъ і҆и҃се веде́нъ бы́лъ є҆сѝ на сме́рть,  живы́хъ животѐ: ꙗ҆́кѡ да бж҃е́ственными твои́ми  страстьмѝ, ꙗ҆̀же дре́внею снѣ́дїю оу҆мерщвлє́ныѧ  сп҃се́ши ꙗ҆́кѡ бг҃ъ, и҆ раѧ̀ пока́жеши жи́тели. тѣ́мже  вѣ́рою твоѧ̑ стрⷭ҇ти ны́нѣ сла́вимъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Пострада́вшаго во́лею на́съ ра́ди, и҆ поношє́нїѧ  ѿе́мшагѡ человѣ́кѡвъ, стрⷭ҇те́мъ оу҆подо́бльшесѧ  мч҃нцы, мно́гихъ ра́ди мꙋ́къ низложи́сте врага̀, и҆  вы́шнюю сла́вꙋ полꙋчи́сте. тѣ́мже бг҃олѣ́пнѡ сла́вими  є҆стѐ. 
Сла́ва: Ѻ҆ц҃ꙋ̀, и҆ сн҃ꙋ, и҆ оу҆тѣ́шительномꙋ  дх҃ꙋ пра́вомꙋ, всѝ вѣ́рнїи поклони́мсѧ: є҆ди́но  нача́ло, и҆ сла́вꙋ бг҃олѣ́пнѡ пою́ще, благоче́стнѡ  правосла́внымъ ра́зꙋмомъ возопїи́мъ: помѧнѝ на́съ во  црⷭ҇твїи твое́мъ. 
И҆ ны́нѣ: Стрⷭ҇ти терпѧ́ща пло́тїю хотѣ́нїемъ,  зрѧ́щи на крⷭ҇тѣ̀ своего̀ сн҃а всенепоро́чнаѧ, смꙋти́сѧ  всѧ̀, и҆ пла́чꙋщи взыва́ше чⷭ҇таѧ: оу҆вы̀ мнѣ̀ ча́до  моѐ, ка́кѡ оу҆мерщвле́нъ є҆сѝ, и҆́же оу҆ме́ршыѧ  лю́тѣ ѡ҆живи́ти хотѧ̀; 


(с. 476) 
Въ пѧто́къ ве́чера, 
на Гдⷭ҇и воззва́хъ, стїхи̑ры ст҃ы̑мъ мч҃нкѡмъ,  и҆ ст҃и́телємъ, и҆ прпⷣбнымъ. Гла́съ г҃. 
Подо́бенъ: Ве́лїѧ мч҃нкъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Стра́ждꙋще до́блїи мч҃нцы крѣ́пкѡ, и҆ ра̑ны, и҆  вѧза̑нїѧ, и҆ разли̑чныѧ мꙋ̑ки претерпѣ́вше, къ  неболѣ́зненномꙋ вои́стиннꙋ и҆ бл҃же́нномꙋ наслѣ́дїю  приведо́шасѧ, по достоѧ́нїю болѣ́зней. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
И҆́же сло́во бл҃гочести́во и҆ бж҃е́ственно  ѿры́гнꙋвше, гдⷭ҇ни ст҃и́телїе, и҆ всѧ̑ є҆реті́чєскаѧ  сопротивослѡ́вїѧ разрꙋши́сте, и҆ вѣ̑рнымъ всѣ̑мъ  перводѣ́тєльницы ꙗ҆ви́стесѧ: сегѡ̀ ра́ди почита́еми  є҆стѐ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Невеще́ственныхъ и҆ безпло́тныхъ чи́нꙋ  оу҆подо́бистесѧ ѻ҆ц҃ы̀ бг҃оно́снїи, въ тѣлесѝ  веще́ственнѣ, тѣ́хъ пресла́внѡ житїѐ показꙋ́юще:  тѣ́мже во ѻ҆би́телехъ тѣ́хъ живетѐ. 
И҆́ны стїхи̑ры мч҃нкѡмъ, гла́съ и҃, подо́бенъ  то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ве́лїѧ крⷭ҇та̀ твоегѡ̀ гдⷭ҇и си́ла: водрꙋзи́сѧ бо  на мѣ́стѣ, и҆ дѣ́йствꙋетъ въ мі́рѣ, и҆ показа̀ ѿ  ры́барей а҆пⷭ҇лы, и҆ ѿ ꙗ҆зы̑къ мч҃нки, да мо́лѧтсѧ ѡ҆  дꙋша́хъ на́шихъ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. (с. 477) 
Ве́лїѧ мч҃нкъ твои́хъ хрⷭ҇тѐ си́ла: во гробѣ́хъ  бо лежа́ще дꙋ́хи прого́нѧтъ: и҆ оу҆праздни́ша вра́жїю  вла́сть, вѣ́рою трⷪ҇ческою подви́гшесѧ по бл҃гоче́стїи. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Прⷪ҇ро́цы, и҆ а҆пⷭ҇ли хрⷭ҇тѡ́вы, и҆ мч҃нцы,  наꙋчи́ша ны̀ пѣ́ти трⷪ҇цꙋ є҆диносꙋ́щнꙋю, и҆  просвѣти́ша ꙗ҆зы́ки прельщє́ныѧ, и҆ прича́стники,  а҆́гг҃лѡмъ сотвори́ша сы́ны чл҃вѣ́чєскїѧ. 
Сла́ва, и҆ ны́нѣ, бг҃оро́диченъ: Ка́кѡ не  диви́мсѧ бг҃омꙋ́жномꙋ ржⷭ҇твꙋ̀ твоемꙋ̀, пречⷭ҇тна́ѧ;  и҆скꙋше́нїѧ бо мꙋ́жескагѡ не прїи́мши всенепоро́чнаѧ,  родила̀ є҆сѝ без̾ ѻ҆ц҃а̀ сн҃а пло́тїю, пре́жде вѣ̑къ  ѿ ѻ҆ц҃а̀ рожде́ннаго без̾ мт҃ре, ника́коже  претерпѣ́вшаго и҆змѣне́нїѧ, и҆лѝ смѣше́нїѧ, и҆лѝ  раздѣле́нїѧ: но ѻ҆бою̀ сꙋщєствꙋ̀ сво́йство цѣ́ло  сохра́ншаго. тѣ́мже мт҃и дв҃о влⷣчце, того̀ молѝ  сп҃сти́сѧ дꙋша́мъ, правосла́внѡ бцⷣꙋ и҆сповѣ́дающихъ  тѧ̀. 
Та́же, Свѣ́те ти́хїй: Прокі́менъ днѐ. 
На стїхо́внѣ стїхи̑ры мч҃нчны, гла́съ г҃: 
Мч҃нцы твоѝ гдⷭ҇и вѣ́рою оу҆тверди́вшесѧ, и҆  наде́ждею оу҆крѣ́пльшесѧ, любо́вїю крⷭ҇та̀ твоегѡ̀  дꙋше́внѣ соедини́вшесѧ, вра́жїе мꙋчи́тельство  разрꙋши́ша, и҆ оу҆лꙋчи́ша вѣнцы̀: со безпло́тными  мо́лѧтсѧ ѡ҆ дꙋша́хъ на́шихъ. 
Ме́ртвенъ: Всѐ сꙋ́етїе человѣ́ческое, є҆ли́кѡ  не пребꙋ́детъ по сме́рти: не пребꙋ́детъ бога́тство, ни  сни́детъ сла́ва: наше́дши бо сме́рть, всѧ̑ сїѧ̑  погꙋби́тъ. тѣ́мже хрⷭ҇тꙋ̀ безсме́ртномꙋ цр҃ю̀  возопїи́мъ: преста́влєнныѧ ѿ на́съ оу҆поко́й,  и҆дѣ́же всѣ́хъ є҆́сть веселѧ́щихсѧ жили́ще оу҆ тебѐ. 
Ме́ртвенъ: Человѣ́цы, что̀ всꙋ́е мѧте́мсѧ; пꙋ́ть  кра́токъ є҆́сть, и҆́мже тече́мъ, ды́мъ є҆́сть житїѐ,  па́ра и҆ пе́рсть и҆ пе́пелъ: вма́лѣ ꙗ҆влѧ́етсѧ, и҆  вско́рѣ погиба́етъ. тѣ́мже хрⷭ҇тꙋ̀ безсме́ртномꙋ цр҃ю̀  возопїи́мъ: преста́влєнныѧ ѿ на́съ оу҆поко́й,  и҆дѣ́же всѣ́хъ є҆́сть веселѧ́щихсѧ жили́ще оу҆ тебѐ.  (с. 478) 
Сла́ва, и҆ ны́нѣ, бг҃оро́диченъ: Въ жена́хъ  ст҃а́ѧ бцⷣе мт҃и безневѣ́стнаѧ, молѝ є҆го́же родила̀  є҆сѝ, цр҃ѧ̀ и҆ бг҃а на́шего, да сп҃се́тъ ны̀, ꙗ҆́кѡ  чл҃вѣколю́бецъ. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропа́рь, и҆ ѿпꙋ́стъ. 
Въ пѧто́къ на повече́рїи, 
Канѡ́нъ прест҃ѣ́й бцⷣѣ. Гла́съ г҃. 
Пѣ́снь а҃ 
І҆рмо́съ: Во́ды дре́вле, ма́нїемъ бж҃е́ственнымъ,  во є҆ди́но со́нмище совокꙋпи́вый, и҆ раздѣли́вый мо́ре  і҆и҃льтєскимъ лю́демъ, се́й бг҃ъ на́шъ, препросла́вленъ  є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 
Сп҃се́нїю нача́льника и҆ жизнода́вца ро́ждшаѧ  па́че смы́сла всегѡ̀, соꙋ́зъ разрѣши́ла є҆сѝ  ѡ҆сꙋжде́нїѧ є҆́ѵы прама́тере. тѣ́мже тва́рь всѧ̀  блажи́тъ тѧ̀, бг҃ороди́тельнице чⷭ҇таѧ. 
Ѡ҆ѕло́бленнаго лю́тыми болѣ́зньми, дꙋше́ю и҆  тѣ́ломъ, прест҃а́ѧ дв҃о, и҆схитѝ ѡ\Т глꙋбины̀  неча́ѧнїѧ, Всѣ́хъ нꙋ́ждныхъ и҆збавлѧ́ющи мѧ̀: ты́ бо  є҆сѝ пречⷭ҇таѧ, млⷭ҇рдїѧ и҆сто́чникъ. 
Сла́ва: Совлеко́хсѧ ѻ҆де́жды весе́лїѧ, въ ско́рбь  впа́дъ и҆ болѣ́знь, и҆ лю́тѣ оу҆ѧзви́хсѧ ѿвсю́дꙋ:  предварѝ и҆ и҆зба́ви мѧ̀ ѿ ѡ҆держа́щїѧ пре́лести: ты́  бо мѝ є҆сѝ влⷣчце, прибѣ́жище и҆ наде́жда. 
И҆ ны́нѣ: Предста́тельницꙋ тѧ̀ тве́рдꙋ стѧжа́въ  бг҃оневѣ́сто, ко твоемꙋ̀ покро́вꙋ притека́ю, молѧ́сѧ: не  пре́зри мѧ̀ твоегѡ̀ раба̀, мно́гими страстьмѝ и҆  болѣ́зньми и҆ скорбьмѝ ѡ҆тѧгче́на, но мл҃твами твои́ми  и҆сцѣлѝ мт҃и бж҃їѧ. (с. 479) 
Пѣ́снь г҃ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Въ недоꙋмѣ́нїи и҆ ско́рби болѣ́зненнѣ є҆́смь  ѻ҆каѧ́нный, во слѣ́дъ себѐ сме́рть зрѧ̀: тѣ́мже  пречⷭ҇таѧ, твое́ю мл҃твою сп҃си́ мѧ. 
Всѐ житїѐ растлѣ́нно ѕлы́ми и҆ блꙋ́дными  дѣѧ́нїи клеве́щетъ на мѧ̀, и҆ ѿча́ѧнїемъ мѧ̀  погрꙋжа́етъ: чⷭ҇таѧ, сп҃си́ мѧ. 
Сла́ва: Щедро́тъ твои́хъ бе́здна, всю́дꙋ  пролива́ема влⷣчце, є҆ди́ныѧ ра́ди бл҃гости, во є҆ле́и  масти́тѣ оу҆маща́етъ всѣ́хъ при́снѡ тѧ̀ пою́щихъ. 
И҆ ны́нѣ: Ꙗ҆́кѡ ѿ нача́ла тѧ̀ є҆стества̀  на́шегѡ прїе́мъ бг҃оневѣ́сто, сн҃ъ тво́й и҆ гдⷭ҇ь,  совокꙋплѧ́етъ мл҃твами твои́ми тебѐ пою́щыѧ. 
Пѣ́снь д҃ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и, є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́ва си́лѣ твое́й гдⷭ҇и. 
Всю̀ на тѧ̀ наде́ждꙋ положи́хъ влⷣчце, молю́сѧ и҆  припа́даю ѿ дꙋшѝ: смертоно́сныѧ и҆зба́ви болѣ́зни,  возводѧ́щи мѧ̀ къ жи́зни сп҃се́нїѧ, ꙗ҆́же жи́знь  ро́ждшаѧ. 
И҆сцѣли́ мѧ чⷭ҇таѧ, мл҃твами твои́ми ѿча́ѧннаго  раба̀ твоего̀, подо́бїемъ лю́тыхъ и҆ растлѣ́нныхъ ра́нъ:  врача́ бо родила̀ є҆сѝ, въ млⷭ҇ти бога́таго бг҃а  на́шего. 
Сла́ва: Въ стра̑сти лю̑тыѧ впа́дшаго мѧ̀ и҆зба́ви,  и҆ весе́лїѧ ѻ҆де́ждꙋ посѣще́нїемъ твои́мъ  бж҃е́ственнымъ пода́ждь мѝ, ꙗ҆́же преимꙋ́щꙋю всѧ́къ  оу҆́мъ ра́дость дв҃о, прорасти́вшаѧ. (с. 480)  
И҆ ны́нѣ: Дрꙋго́е нб҃о бцⷣе ꙗ҆ви́ласѧ є҆сѝ,  со́лнце пра́вды несказа́ннѡ на землѝ чⷭ҇таѧ,  возсїѧ́вшаѧ: и҆́мже на́мъ возсїѧ̀ бг҃оразꙋ́мїѧ свѣ́тъ  присносꙋ́щный. 
Пѣ́снь є҃ 
І҆рмо́съ: Къ тебѣ̀ оу҆́тренюю всѣ́хъ творцꙋ̀,  преимꙋ́щемꙋ всѧ́къ оу҆́мъ ми́рови: занѐ свѣ́тъ  повелѣ̑нїѧ твоѧ̑, въ ни́хже наста́ви мѧ̀. 
Ме́ртвость творѧ́щїй и҆ стра́сти прибли́жихсѧ, ѿ  мои́хъ безмѣ́рныхъ грѣхѡ́въ: мт҃и бж҃їѧ, тѧ̀  и҆збавле́нїе мно́гихъ ѕлы́хъ мои́хъ бы́ти, молю̀  прилѣ́жнѡ. 
Дꙋше́внїи моѝ рꙋ́цѣ простира́ю къ тебѣ̀ чⷭ҇таѧ,  плотски́ми бо разслабѣ́хъ ѻ҆каѧ́нный: но ты̀ ѿ  мно́гихъ ра́нъ и҆зба́ви мѧ̀, подаю́щи и҆сцѣле́нїе. 
Сла́ва: Совлеко́хсѧ здра́выѧ ѻ҆де́жды, и҆  плаче́внꙋю ри́зꙋ въ болѣ́знехъ ѡ҆бле́къ: тебѣ̀ молю́сѧ  влⷣчце, ѡ҆блецы́ мѧ во здра́вїе. 
И҆ ны́нѣ: Ꙗ҆́кѡ мч҃нкѡвъ и҆ а҆пⷭ҇лѡвъ сщ҃е́нное  сꙋ́щи бл҃голѣ́пїе бцⷣе, и҆ вѣ́рныхъ застꙋпле́нїе, всѝ  досто́йнѡ тѧ̀ сла́вимъ. 
Пѣ́снь ѕ҃ 
І҆рмо́съ: Возведѝ ѿ тли́ мѧ гдⷭ҇и бж҃е мо́й,  і҆ѡ́на вопїѧ́ше. и҆ а҆́зъ вопїю́ ти: и҆з̾ глꙋбины̀  и҆зба́ви мѧ̀ сп҃се, мно́гихъ мои́хъ ѕѡ́лъ, и҆ къ свѣ́тꙋ  твоемꙋ̀, молю́сѧ, наста́ви. 
Напрѧжѐ на мѧ̀ мно́жество болѣ́зней, ѿ мои́хъ  безмѣ́рныхъ согрѣше́нїй тлетво́рный, и҆  оу҆мерщвле́нїемъ мѧ̀ ѡ҆бложи́ша: но ты̀ сама̀ бцⷣе, ѿ  си́хъ мѧ̀ и҆зба́ви, и҆ всѧ́кїѧ нꙋ́жды и҆схитѝ. 
Вве́рженъ бы́хъ во глꙋбинꙋ̀ прегрѣше́нїй, и҆  болѣ́зней и҆ скорбе́й безмѣ́рныхъ, и҆ въ си́хъ ны́нѣ  ѿню́дъ подавлѧ́юсѧ: но ты̀ бг҃ороди́тельнице,  просте́рши рꙋ́кꙋ ко сп҃се́нїю возведи́ мѧ. 
Сла́ва: Тѧ̀ ѡ҆снова́нїе тве́рдое вѣ́мъ бцⷣе, и҆  держа́внꙋю по́мощь сꙋ́щымъ въ ско́рби: тѣ́мже къ твоемꙋ̀  покро́вꙋ (с. 481) прибѣ́гъ, молю́ тѧ, ѿ лю́тыхъ бѣ́дъ  и҆зба́ви мѧ̀ и҆ ѿ тѧ́жкихъ болѣ́зней. 
И҆ ны́нѣ: Браздꙋ̀ ю҆́же бж҃е́ственный кла́съ  прора́стшꙋю, и҆́мже вѣ́рныхъ сердца̀ пита́ютсѧ вѣ́рою,  и҆ мы́сленный гла́дъ преста̀, бж҃їй ковче́гъ воспои́мъ,  ꙗ҆́кѡ дв҃ꙋ бг҃омт҃рь. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ г҃: 
Бж҃е́ственнагѡ є҆стества̀ не ѿлꙋчи́сѧ, пло́ть  бы́въ во чре́вѣ твое́мъ: но бг҃ъ вочл҃вѣ́чисѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ  пре́жде ржⷭ҇тва̀ сохрани́въ всенепоро́чнꙋ є҆ди́нъ гдⷭ҇ь:  того̀ прилѣ́жнѡ молѝ, дарова́ти на́мъ ве́лїю млⷭ҇ть. 
Пѣ́снь з҃ 
І҆рмо́съ: Ꙗ҆́коже дре́вле бл҃гочести̑выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ,  бл҃гослове́нъ є҆сѝ взыва́ющыѧ, бж҃е ѻ҆тє́цъ на́шихъ. 
Оу҆млⷭ҇рдисѧ на мѧ̀ дв҃о бг҃оневѣ́сто, во  ѿча́ѧнїѧ глꙋбинꙋ̀ попо́лзшасѧ: тебѐ тишинꙋ̀ бы́ти мѝ,  молю̀ пречⷭ҇таѧ, сп҃се́нїй бо є҆сѝ приста́нище сꙋ́щымъ  въ нꙋ́ждахъ при́снѡ. 
Неизглаго́ланнѡ па́че оу҆ма̀ мꙋ́дрость и҆ си́лꙋ  бж҃їю родила̀ є҆сѝ хрⷭ҇та̀: тѣ́мже си́льна въ  ми́лости, и҆ ще́дра сꙋ́щи, да́ждь мѝ сп҃си́тєльныѧ  цѣльбы̑ твоѧ̑ бцⷣе, наде́жде вѣ́рныхъ. 
Сла́ва: Ѡ҆богати́вши бж҃е́ственнымъ ржⷭ҇тво́мъ  концы̀, нетлѣ́нїѧ сла́достїю, ѿ тлетво́рныѧ мѧ̀  болѣ́зни, и҆ го́рькихъ страсте́й свободѝ, и҆ сп҃се́нїе  пода́ждь, бж҃їѧ мт҃и пресла́внаѧ. 
И҆ ны́нѣ: И҆́же две́рь тѧ̀ та́йнꙋю себѣ̀  предложи́въ, и҆ застꙋ́пницꙋ ди́внꙋю сꙋ́щымъ на землѝ,  тобо́ю чⷭ҇таѧ две́рь подадѐ человѣ́кѡмъ въ вѣ́чнꙋю  жи́знь всѣ́хъ вводѧ́щꙋ, ꙗ҆́кѡ ще́дръ, и҆ всѣ́хъ бг҃ъ.  (с. 481) 
Пѣ́снь и҃ 
І҆рмо́съ: Вавѷлѡ́нскаѧ пе́щь ѻ҆́троки не  ѡ҆палѝ, нижѐ бж҃ества̀ ѻ҆́гнь дв҃ꙋ растлѝ. тѣ́мъ со  ѻ҆́троки вѣ́рнїи возопїе́мъ: бл҃гослови́те дѣла̀  гдⷭ҇нѧ гдⷭ҇а. 
Прегрѣше́нїй неизче́тнꙋю пꙋчи́нꙋ стѧжа́въ, ны́нѣ  соꙋдавлѧ́юсѧ, чⷭ҇таѧ, въ болѣ́знехъ погрꙋжа́емь. тѣ́мже  мѝ рꙋ́кꙋ по́мощи просте́рши, и҆з̾ глꙋбины̀ болѣ́зней  возведѝ, молю́сѧ. 
Прⷭ҇то́лъ бг҃ꙋ земле́ный, две́рь же нбⷭ҇наѧ  ꙗ҆ви́ласѧ є҆сѝ приснодв҃о чⷭ҇таѧ, бцⷣе всепѣ́таѧ.  тѣ́мже мѝ сп҃се́нїѧ две́рь ѿве́рзи бг҃омт҃и, и҆ тьмы̀  страсте́й свободѝ. 
Сла́ва: Ꙗ҆́кѡ вїногра́дъ возрасти́ла є҆сѝ,  гро́здъ невоздѣ́ланъ чⷭ҇таѧ, вїно̀ и҆сточа́ющъ дꙋша́мъ,  веселѧ́щее вѣ́рнѡ пою́щихъ є҆го̀, всенепоро́чнаѧ. 
И҆ ны́нѣ: Ꙗ҆́же по ржⷭ҇твѣ̀ нетлѣ́нна  пребы́вши всенепоро́чнаѧ, мо́лимсѧ, чⷭ҇таѧ, и҆зба́ви ѿ  тлѝ рабы̑ твоѧ̑, вѣ́рнѡ пою́щыѧ є҆диномышле́нїемъ  дꙋшѝ: бл҃гослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
Пѣ́снь ѳ҃ 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ го́рꙋ несѣко́мꙋю,  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Ѽ дв҃о бл҃га́ѧ! ѽ мі́ра ра́досте и҆ прибѣ́жище!  ѽ храни́лище вѣ́рныхъ, и҆ и҆збавле́нїе скорбе́й! ты̀  предста́ни мѝ въ ча́съ сме́рти, и҆ и҆зба́ви ѿ  бѣсѡ́въ, и҆́щꙋщихъ растли́ти мѧ̀. 
Ꙗ҆́кѡ зижди́телѧ и҆ бг҃а заче́нши во оу҆тро́бѣ,  дв҃о мт҃и чⷭ҇таѧ, си́лою ꙗ҆́же въ тебѣ̀ низложѝ  бѣсѡ́въ шата̑нїѧ, и҆ вознесѝ ро́гъ пою́щихъ держа́вꙋ  твою̀ бж҃е́ственнꙋю, и҆ вѣ́рнѡ покланѧ́ющихсѧ ѡ҆́бразꙋ  твоемꙋ̀. (с. 483) 
Сла́ва: Новосодѣ́лавъ на́ше є҆стество̀, и҆́же  ѿ тебѐ воплоще́йсѧ, дв҃о чⷭ҇таѧ, но́во дѣ́лаетъ и҆  ѡ҆бновлѧ́етъ, мт҃рнею твое́ю мл҃твою, свѣ́тлꙋю и҆  бо́дрꙋю застꙋ́пницꙋ, и҆ сꙋ́щꙋю бцⷣꙋ въ пѣ́снехъ  непреста́ннѡ тѧ̀ велича́ющихъ. 
И҆ ны́нѣ: Ты̀ а҆́гг҃лѡвъ ра́дость, ты̀  првⷣникѡвъ добро́та, ты̀ вѣ́рныхъ наде́жда, ты̀  соблюде́нїе на́ше: ты̀ мо́стъ, и҆́же къ жи́зни  несостарѣ́ющейсѧ преводѧ́щїй, вѣ́рою и҆ любо́вїю тѧ̀  велича́ющыѧ. 
Та́же: Досто́йно є҆́сть: Трист҃о́е. По  Ѻ҆́ч҃е на́шъ: Тропарѝ, и҆ про́чее ѻ҆бы́чно, и҆  ѿпꙋ́стъ. 
Въ сꙋббѡ́тꙋ оу҆́тра, 
по а҃-мъ стїхосло́вїи, сѣда́льны мч҃нчны, гла́съ  г҃: 
Бл҃годꙋ́шное терпѣ́нїѧ ва́шегѡ побѣдѝ кѡ́зни  ѕлонача́льнагѡ врага̀ стрⷭ҇тоте́рпцы всехва́льнїи: сегѡ̀  ра́ди вѣ́чнагѡ сподо́бистесѧ бл҃же́нства. но моли́тесѧ  гдⷭ҇еви, хрⷭ҇толюби́выхъ люде́й сп҃стѝ ста́до, мч҃нцы  сꙋ́ще и҆́стиннїи. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Сїѧ́ете вѣ́рою пресвѣ̑тлаѧ свѣти̑ла ст҃і́и,  недꙋ́гꙋющихъ вра́чеве, стрⷭ҇тоте́рпцы прехва́льнїи,  мꙋчи́телей оу҆́бѡ ра́нъ не оу҆боѧ́стесѧ, і҆́дѡльское  ѕлоче́стїе низложи́сте, побѣ́дꙋ и҆мꙋ́ще непобѣди́мꙋю,  крⷭ҇тъ и҆́стинный. 
Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю сп҃се́нїе ро́да на́шегѡ, воспѣва́емъ  бцⷣе дв҃о: пло́тїю бо ѿ тебѐ воспрїѧ́тою сн҃ъ тво́й  и҆ бг҃ъ на́шъ, крⷭ҇то́мъ воспрїи́мъ стрⷭ҇ть, и҆зба́ви  на́съ ѿ тлѝ, ꙗ҆́кѡ чл҃вѣколю́бецъ. 
По в҃-мъ стїхосло́вїи, сѣда́льны, гла́съ г҃: 
Воѡрꙋжи́вшесѧ всеѻрꙋ́жествомъ хрⷭ҇то́вымъ, и҆  ѡ҆бо́лкшесѧ во ѻ҆рꙋ́жїе вѣ́ры, полкѝ вра̑жїѧ  страда́льчески низложи́сте, оу҆се́рднѡ бо оу҆пова́нїемъ  жи́зни, претерпѣ́сте всѧ̑ (с. 484) мꙋчи́телей прещє́нїѧ  же и҆ ра̑ны. тѣ́мже и҆ вѣнцы̀ прїѧ́сте, мч҃нцы  хрⷭ҇тѡ́вы терпѣливодꙋ́шнїи. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Стрⷭ҇тоте́рпцы ст҃і́и, моли́те млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Є҆гда̀ сло́вомъ твои́мъ предста́немъ безме́здномꙋ  твоемꙋ̀ сꙋди́щꙋ гдⷭ҇и, не посрамѝ въ тѧ̀ вѣ́ровавшихъ  сп҃се на́шъ: вси́ бо согрѣши́хомъ, но тебѐ не  ѿстꙋпи́хомъ. тѣ́мже мо́лимъ тѧ̀, въ селе́нїихъ  пра́ведныхъ твои́хъ, хрⷭ҇тѐ, и҆̀хже прїѧ́лъ є҆сѝ,  оу҆поко́й: є҆ди́нъ бо є҆сѝ безгрѣ́шенъ. 
Сла́ва, и҆ ны́нѣ, бг҃оро́диченъ: Прⷪ҇ро́цы  проповѣ́даша, а҆пⷭ҇ли наꙋчи́ша, мч҃нцы и҆сповѣ́даша, и҆  мы̀ вѣ́ровахомъ, бцⷣꙋ тѧ̀ вои́стиннꙋ сꙋ́щꙋю: тѣ́мже и҆  велича́емъ ржⷭ҇тво̀ твоѐ, пречⷭ҇таѧ. 
Канѡ́нъ ст҃ы̑мъ мч҃нкѡмъ, и҆ ст҃и́телємъ, и҆  прпⷣбнымъ, и҆ оу҆со́пшымъ. Творе́нїе і҆ѡ́сифово. Гла́съ  г҃. 
Пѣ́снь а҃ 
І҆рмо́съ: Ди́внѡ, сла́внѡ творѧ́й чꙋдеса̀ ты̀  є҆сѝ бж҃е, бе́зднꙋ ѡ҆землени́вый, и҆ колєсни́цы  потопи́вый, и҆ лю́ди сп҃сы́й пою́щыѧ тебѣ̀, ꙗ҆́кѡ цр҃ю̀  на́шемꙋ и҆ бг҃ꙋ. 
Мꙋче́нїѧ сла́вꙋ, премꙋ́дрїи, ѡ҆брѣто́сте всѝ  страда́льцы, мꙋчє́нїѧ многоѡбра̑знаѧ до́блественнѣ  претерпѣ́сте, стрⷭ҇тоте́рпцы: тѣ́мже сла́вими є҆стѐ  при́снѡ. 
Превы́шшїй и҆мꙋ́ще живо́тъ ꙗ҆ви́стесѧ  бж҃е́ственнїи слꙋжи́телїе, премꙋ́дрїи сщ҃еннотаи̑нницы  вопло́щшагѡсѧ сло́ва, оу҆па́сше до́брѣ гдⷭ҇не ста́до  си́лою бж҃е́ственною. 
Распе́ншесѧ мі́рови прпⷣбнїи, плотски́хъ всѣ́хъ  сласте́й ѿверго́стесѧ, и҆ сосꙋ́ди дх҃а ꙗ҆́вльшесѧ,  дꙋ́хи прелє́стныѧ бж҃е́ственною си́лою погꙋби́сте  вкꙋ́пѣ. 
Сла́ва: И҆̀же ѿ землѝ повелѣ́нїемъ твои́мъ  гдⷭ҇и, вѣ́рою бл҃гоче́стною ще́дре преста́вльшыѧсѧ,  жи́зни безконе́чныѧ и҆ свѣ́та невече́рнѧгѡ сподо́бивъ,  оу҆поко́й ꙗ҆́кѡ бл҃гъ. (с. 485) 
Бг҃оро́диченъ: Ꙗ҆́кѡ бг҃а ро́ждшꙋю пло́тїю  пречⷭ҇таѧ, нра́вомъ бл҃гоче́стнымъ чти́мъ тѧ̀  непреста́ннѡ, съ чⷭ҇тны́ми жена́ми, посто́мъ  просїѧ́вшими, и҆ страда́ньми врага̀ низложи́вшими. 
Дрꙋгі́й канѡ́нъ оу҆со́пшымъ пое́мъ нарѧдꙋ̀,  и҆дѣ́же нѣ́сть мине́и. Творе́нїе ѳеофа́ново. 
Пѣ́снь а҃ 
І҆рмо́съ: Пресѣка́емое мо́ре жезло́мъ дре́вле  і҆и҃ль про́йде ꙗ҆́кѡ по пꙋсты́ни, и҆ крⷭ҇тоѡбра́знѡ  ꙗ҆́вѣ пред̾ꙋготовлѧ́етъ стєзѝ: сегѡ̀ ра́ди пои́мъ во  хвале́нїи чꙋ́дномꙋ бг҃ꙋ на́шемꙋ, ꙗ҆́кѡ просла́висѧ. 
Припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Погребе́нїемъ твои́мъ сме́рть оу҆мертви́въ, и҆  низложи́въ а҆́дово мꙋчи́тельство, на нб҃са̀ предте́ча  на́мъ возше́дый, стрⷭ҇тоте́рпческїй ли́къ совозне́слъ  є҆сѝ. ны́нѣ же дꙋ́шы оу҆поко́й преста́влєнныѧ къ  тебѣ̀ хрⷭ҇тѐ. 
Припѣ́въ: Поко́й гдⷭ҇и, дꙋ́шы оу҆со́пшихъ ра̑бъ  твои́хъ. 
И҆́же бж҃є́ственныѧ мч҃нки оу҆крѣплѧ́ѧй, и҆  тѣ́ми пре́лесть потреби́вый, мольба́ми и҆́хъ, ꙗ҆́кѡ  бг҃ъ, сконча́вшымсѧ ꙗ҆̀же ѡ҆ тебѣ̀ сп҃се, безсме́ртїе  и҆ бл҃же́нное наслѣ́дїе оу҆лꙋчи́ти бл҃говолѝ. 
Сла́ва: За рабы̑ влⷣко, твою̀ кро́вь закла́всѧ  и҆злїѧ́лъ є҆сѝ ꙗ҆́кѡ ще́дръ, до́лгъ же за ни́хъ  воздаѧ̀: сегѡ̀ ра́ди млⷭ҇рде, тебѐ мо́лимъ,  преста́влєнныѧ рабы̑ твоѧ̑ къ тебѣ̀ оу҆поко́й. 
И҆ ны́нѣ: Чⷭ҇тꙋю воспои́мъ бцⷣꙋ, бг҃а ро́ждшꙋю,  сме́ртїю свое́ю сме́рть на́шꙋ и҆спрове́ргшаго, и҆ жи́знь  и҆сточи́вшаго нестарѣ́ющꙋюсѧ, и҆ во вѣ́ки пребыва́ющее  бл҃же́нство. 
Пѣ́снь г҃ 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ бл҃госла́вный, веселѧ́щисѧ возопі́й:  оу҆тверди́хсѧ тобо́ю бж҃е, нѣ́сть ст҃ъ, нѣ́сть  првⷣнъ, па́че тебѐ гдⷭ҇и. (с. 486) 
Си́лою бж҃їею оу҆крѣплѧ́еми мч҃ницы сла́внїи,  пагꙋборо́днꙋю си́лꙋ, и҆́же въ ѕло́бѣ си́льнагѡ врага̀,  до конца̀ погꙋби́сте, и҆ побѣ̑дныѧ прїѧ́сте  бж҃е́ствєнныѧ вѣнцы̀. 
И҆́же прпⷣбныѧ влⷣко, ꙗ҆ви́лъ є҆сѝ врага̀  побѣди́тели, и҆ ст҃и́тели пома́занїемъ прест҃ы́мъ  ѡ҆ст҃и́вый хрⷭ҇тѐ, тѣ́хъ мольба́ми ѡ҆ст҃ѝ и҆  просвѣтѝ пою́щыѧ тѧ̀. 
Со прⷪ҇ро́ки всѣ́ми восхва́лимъ же́нъ  бж҃е́ственныхъ ли́къ, ꙗ҆̀же въ постѣ̀ просїѧ́вшыѧ, и҆  вѣ́рою пострада́вшыѧ, и҆ многоко́зненнаго ѕмі́ѧ  попра́вшыѧ. 
Сла́ва: И҆̀хже ѿ на́съ преста́вилъ є҆сѝ  бж҃е́ственною во́лею хрⷭ҇тѐ, со ст҃ы́ми оу҆чинѝ,  ꙗ҆̀же въ житїѝ презрѣ́въ ще́дре, тѣ́хъ  прегрѣшє́нїѧ, мо́лимсѧ, мл҃твами ст҃ы́хъ твои́хъ. 
Бг҃оро́диченъ: И҆̀же сп҃се́ни пречⷭ҇таѧ, твои́мъ  ст҃ы́мъ ржⷭ҇тво́мъ, гла́съ гаврїи́ловъ вопїе́мъ тѝ  вѣ́рнѡ, є҆́же ра́дꙋйсѧ, и҆ мо́лимсѧ: твои́ми мл҃твами,  прегрѣше́нїй проще́нїе всѣ̑мъ на́мъ и҆спросѝ. 
И҆́нъ 
І҆рмо́съ: И҆́же ѿ не сꙋ́щихъ всѧ̑ приведы́й,  сло́вомъ созида́ємаѧ, соверша́ємаѧ дх҃омъ,  вседержи́телю вы́шнїй, въ любвѝ твое́й оу҆твердѝ  менѐ. 
Созда́вый мѧ̀ ѿ землѝ, и҆ къ землѝ возвраще́на  ѻ҆каѧ́ннаго ѡ҆бнови́вый свѣтлѣ́е, дꙋ́шы оу҆со́пшихъ  оу҆поко́й мл҃твами мч҃никъ. 
Стрⷭ҇тоте́рпєцъ мч҃нкъ, бїе́ньми же и҆ вѧза́ньми,  ра́нами и҆ ꙗ҆́звами, оу҆моле́нъ быва́ѧ, дꙋ́шы ра̑бъ  твои́хъ во ст҃ы́хъ селе́нїихъ оу҆чинѝ ще́дре. 
Сла́ва: И҆зба́ви чл҃вѣколю́бче рабы̑ твоѧ̑  гее́нны, ѻ҆гнѧ́ же и҆ мра́чныхъ селе́нїй а҆́да, и҆̀же  вѣ́рою влⷣко, оу҆со́пшыѧ твое́ю наде́ждею. 
И҆ ны́нѣ: Сщ҃е́ннѣйшаѧ, ꙗ҆́кѡ мт҃и зижди́телѧ  тва́ри сꙋ́щи, сме́рти разо́ршагѡ си́лꙋ, бцⷣе пречⷭ҇таѧ,  и҆ нетлѣ́нїе на́мъ дарова́вшагѡ. (с. 487) 
Пѣ́снь д҃ 
І҆рмо́съ: Прїѡсѣне́ннꙋю го́рꙋ а҆ввакꙋ́мъ  прозрѧ́ше пречⷭ҇тꙋю твою̀ оу҆тро́бꙋ чⷭ҇таѧ. тѣ́мъ  взыва́ше: ѿ ю҆́га прїи́детъ бг҃ъ, и҆ ст҃ы́й ѿ горы̀  прїѡсѣне́нныѧ ча́щи. 
Ꙗ҆́коже ѻ҆вча́та приведо́стесѧ всѝ во́лею  закла́вшесѧ ꙗ҆́коже а҆́гнцы, мꙋ́дрїи страда́льцы,  а҆́гнцꙋ на дре́вѣ кре́стнѣмъ бл҃гоизво́лившемꙋ бж҃їю  сло́вꙋ закла́тисѧ за ро́дъ человѣ́ческїй. 
Со прпⷣбными почти́мъ бл҃госла̑вныѧ  первосщ҃е́нники, свѣти́льники бы́вшыѧ вѣ̑рнымъ:  є҆́рєси же разрꙋши́вшыѧ, и҆ страсте́й тьмꙋ̀ глꙋбо́кꙋю,  и҆ къ незаходи́момꙋ свѣ́тꙋ вѣ́рою прело́жшыѧсѧ. 
Красото́ю слове́съ, бг҃огла́снїи прⷪ҇ро́цы  просвѣща́ютъ вѣ́рныхъ дꙋ́шы, по́двигѡвъ же  свѣтлостьмѝ, и҆ чꙋде́съ восто́ками ѡ҆зарѧ́ютъ сердца̀  бг҃онѡ́сныѧ жєны̀. 
Сла́ва: И҆̀же житїѐ ѡ҆ста́вльшыѧ, премі́рнѣй  сла́вѣ прича́стники покажѝ, сло́ве бж҃їй, прегрѣше́нїй  и҆збавле́нїе си̑мъ да́рꙋѧй бл҃же, ꙗ҆̀же содѣ́ѧша на  землѝ въ ра́зꙋмѣ и҆ не въ ра́зꙋмѣ. 
Бг҃оро́диченъ: Мч҃нкѡвъ сла́вꙋ, ст҃и́телей и҆  прпⷣбныхъ бж҃е́ственное оу҆добре́нїе, и҆ вѣ́рныхъ  оу҆твержде́нїе, прⷪ҇ро́кѡвъ ѡ҆глаше́нїе, всепѣ́тꙋю  воспои́мъ гдⷭ҇ню мт҃рь. 
И҆́нъ 
І҆рмо́съ: Положи́лъ є҆сѝ къ на́мъ тве́рдꙋю  любо́вь гдⷭ҇и: є҆диноро́днаго бо твоего̀ сн҃а за ны̀ на  сме́рть да́лъ є҆сѝ. тѣ́мже тѝ зове́мъ бл҃годарѧ́ще:  сла́вѣ си́лѣ твое́й гдⷭ҇и. 
Во гро́бъ за ны̀ млⷭ҇тивнѡ всели́всѧ влⷣко,  гро́бы и҆стощи́лъ є҆сѝ ꙗ҆́кѡ бг҃ъ, и҆ побѣдоно́сцы  ꙗ҆́вль мч҃нки, въ мѣ́стѣ ѡ҆слабле́нїѧ оу҆со́пшыѧ  рабы̑ твоѧ̑ оу҆чинѝ. 
И҆̀же страда́лєцъ крѣ̑пкїѧ по́двиги, и҆ ра̑ны,  и҆ оу҆дѡ́въ ѿсѣчє́нїѧ, ꙗ҆̀же за тѧ̀ претерпѣ́ша  влⷣко, ра́дꙋѧсѧ прїе́мый, и҆ ꙗ҆̀же прїѧ́лъ є҆сѝ,  и҆зба́ви ѿ мꙋче́нїѧ. (с. 488) 
Сла́ва: И҆́же манове́нїемъ свои́мъ живота̀ и҆мѣ́ѧ  оу҆мѣ́ренїе, безконе́чныѧ твоеѧ̀ жи́зни и҆ нетлѣ́нныѧ  сла́вы сподо́би, ꙗ҆̀же къ тебѣ̀ преста́вилъ є҆сѝ,  грѣхо́вное разо́рь средогра́дїе. 
И҆ ны́нѣ: Мт҃и вои́стиннꙋ и҆ дв҃а ꙗ҆ви́ласѧ  є҆сѝ всенепоро́чнаѧ, зача́тїе и҆ ржⷭ҇тво̀ и҆́стинно, къ  дв҃ствꙋ є҆ди́на сочета́вши: бг҃а бо родила̀ є҆сѝ,  сме́рти разо́ршаго си́лꙋ. 
Пѣ́снь є҃ 
І҆рмо́съ: Свѣ́томъ твои́мъ невече́рнимъ хрⷭ҇тѐ  ѡ҆зарѝ бж҃е смире́ннꙋю мою̀ дꙋ́шꙋ, и҆ наста́ви на  стра́хъ тво́й, занѐ свѣ́тъ повелѣ̑нїѧ твоѧ̑. 
Ра̑ны ва́шѧ и҆ ꙗ҆́звы, врагꙋ̀ оу҆́бѡ ꙗ҆ви́шасѧ  ꙗ҆́звы неисцѣ̑льныѧ: ꙗ҆́звы же ны́нѣ и҆сцѣлѧ́ютъ  всѣ́хъ вѣ́рныхъ страда́льцы гдⷭ҇ни. 
Воспои́мъ прпⷣбныхъ мно́жество, и҆ оу҆бл҃жи́мъ  ст҃и́тели хрⷭ҇тѡ́вы, и҆ почти́мъ прⷪ҇ро́ки є҆гѡ̀, ны́нѣ  ѡ҆ на́съ при́снѡ молѧ́щыѧсѧ. 
Бг҃а вопло́щшасѧ на́съ ра́ди, лю́бѧщѧ всесла̑вныѧ  жєны̀, нра́вомъ пра́вымъ пострада́вшѧ, и҆ пости́вшѧсѧ,  на нб҃сѣ́хъ ны́нѣ пребыва́ютъ. 
Сла́ва: Въ ра́йстѣй гдⷭ҇и пи́щи, во странѣ̀  живы́хъ хрⷭ҇тѐ, и҆дѣ́же сїѧ́етъ тво́й свѣ́тъ, вселѝ  ꙗ҆̀же преста́вилъ є҆сѝ ѿ землѝ, вѣ̑рныѧ твоѧ̑  рабы̑. 
Бг҃оро́диченъ: И҆з̾ тебѐ пречⷭ҇таѧ, бг҃ъ  воплоти́сѧ, и҆ вы́шшꙋю тѧ̀ а҆́гг҃лъ показа̀ ны́нѣ,  тва́рей же всѣ́хъ преимꙋ́щꙋю влⷣчце: тѣ́мже тѧ̀  воспѣва́емъ. 
И҆́нъ 
І҆рмо́съ: Къ тебѣ̀ оу҆́тренюю всѣ́хъ творцꙋ̀,  преимꙋ́щемꙋ всѧ́къ оу҆́мъ ми́рови, занѐ свѣ́тъ  повелѣ̑нїѧ твоѧ̑, въ ни́хже наста́ви мѧ̀. 
Въ цр҃кви пе́рвенєцъ бл҃же, преше́дшыѧ ѿ на́съ  мч҃никъ ра́ди, и҆ честны́хъ страда́лєцъ мольба́ми: съ  пра́ведными причтѝ.(с. 489) 
За и҆збавле́нїе мно́гихъ прегрѣше́нїй, прест҃ꙋ́ю  кро́вь твою̀ хрⷭ҇тѐ, и҆злїѧ́лъ є҆сѝ: и҆ ны́нѣ мч҃никъ  твои́хъ сп҃се, мольба́ми, бл҃гоче́стнѡ оу҆со́пшыѧ  оу҆поко́й. 
Сла́ва: Оу҆пра́ви сло́ве, ѿше́дшихъ дꙋ́шы въ  вѣ́чное мѣ́сто сла́дости твоеѧ̀, ꙗ҆́же па́че оу҆ма̀,  и҆ ст҃ы́хъ бж҃е́ственныѧ свѣ́тлости сподо́би. 
И҆ ны́нѣ: Тебѐ дв҃ꙋ, ю҆́же па́че сло́ва во  чре́вѣ неѡб̾име́нное сло́во заче́ншꙋю, мє́ртвымъ  жи́знь даю́щаго, досто́йнѡ бл҃жи́мъ. 
Пѣ́снь ѕ҃ 
І҆рмо́съ: Глꙋбина̀ страсте́й воста̀ на мѧ̀, и҆  бꙋ́рѧ проти́вныхъ вѣ́трѡвъ: но предвари́въ мѧ̀ ты̀  сп҃сѝ сп҃се, и҆ и҆зба́ви ѿ тлѝ, ꙗ҆́кѡ сп҃слъ є҆сѝ  ѿ ѕвѣ́рѧ прⷪ҇ро́ка. 
Свѣти́льники честны́ѧ цр҃кве, а҆́гнца и҆ па́стырѧ  сщ҃е́ннѣйшїи всесла́внїи хрⷭ҇тѡ́вы страда́льцы да  почтꙋ́тсѧ сщ҃е́нными пѣ́сньми. 
Вознесе́сѧ прпⷣбныхъ собо́ръ вознесы́й бг҃а во  смире́нїи: и҆ просла́висѧ мно́жество ст҃и́телей въ  дѣ́лѣхъ до́брыхъ, просла́вившихъ ст҃ꙋ́ю трⷪ҇цꙋ. 
Чꙋде́съ показа́нїи бж҃е́ственныхъ, и҆ болѣ́зней  терпѣ́нїемъ соверше́ннымъ, беззако́ннꙋющихъ вра̑гъ,  сщ҃е́нныхъ же́нъ ли́къ оу҆ѧзвѝ, мꙋ́жески  до́блествовавше. 
Сла́ва: Въ вѣ́рѣ и҆̀хже ѿ землѝ прїѧ́лъ  є҆сѝ, ст҃ы́хъ сопричтѝ собо́рѡмъ, и҆ въ нѣ́дрѣхъ  вѣ́рнагѡ а҆враа́ма оу҆чинѝ хрⷭ҇тѐ, при́снѡ сла́вити  твоѐ мно́гое бл҃гоꙋтро́бїе. 
Бг҃оро́диченъ: Мч҃нкѡвъ, прⷪ҇ро́кѡвъ и҆  прпⷣбныхъ, и҆ всѣ́хъ ѿ вѣ́ка првⷣныхъ похвала̀, ты̀  є҆сѝ пречⷭ҇таѧ: тѣ́мже гла́сы ꙗ҆́вѣ ра́достными  чти́мъ тѧ̀ съ ни́ми, бцⷣе. 
И҆́нъ 
І҆рмо́съ: Возведѝ ѿ тли́ мѧ гдⷭ҇и бж҃е мо́й,  і҆ѡ́на вопїѧ́ше, и҆ а҆́зъ вопїю́ ти: и҆з̾ глꙋбины̀  и҆зба́ви мѧ̀ сп҃се, мно́гихъ мои́хъ ѕѡ́лъ, и҆ къ свѣ́тꙋ  твоемꙋ̀, молю́сѧ, наста́ви. (с. 490) 
Преложѝ на ра́дость въ вѣ́рѣ оу҆со́пшихъ  рыда́нїе, мл҃твами стрⷭ҇тоте́рпєцъ, препоѧсꙋ́ѧ и҆̀хъ  бл҃голѣ́пнѣ хрⷭ҇тѐ, весе́лїемъ, и҆ къ свѣ́тꙋ твоемꙋ̀  направлѧ́ѧ и҆ наставлѧ́ѧ. 
Оу҆поко́й бж҃е, мно́жествомъ щедро́тъ твои́хъ  оу҆ патрїа́рхѡвъ въ нѣ́дрѣ преста́влєныѧ, и҆дѣ́же  свѣ́тъ сїѧ́етъ свѣ́тлый твоегѡ̀ лица̀, хрⷭ҇тѐ,  презира́ѧ и҆́хъ всѧ̑ прегрѣшє́нїѧ. 
Сла́ва: Оу҆дивѝ на ѿше́дшихъ ѿсю́дꙋ, и҆  лю́тыхъ житїѧ̀ и҆зба́вленыхъ, чꙋ́днꙋю млⷭ҇ть, хрⷭ҇тѐ,  чл҃вѣколю́бїѧ твоегѡ̀, и҆ ра́дости твоеѧ̀ насы́ти, и҆  кро́тости. 
И҆ ны́нѣ: Ме́ртвости и҆ тлѝ, и҆ сме́рти  и҆зба́вихомсѧ, пресла́внымъ ржⷭ҇тво́мъ твои́мъ, бг҃омт҃и:  ты́ бо на́мъ родила̀ є҆сѝ чⷭ҇таѧ, нетлѣ́нїѧ  и҆сто́чникъ, и҆ твои́мъ свѣ́томъ мі́ръ ве́сь  просвѣти́ла є҆сѝ. 
Пѣ́снь з҃ 
І҆рмо́съ: Трїѐ ѻ҆́троцы въ пещѝ трⷪ҇цꙋ  проѡбрази́вше, преще́нїе ѻ҆́гненное попра́ша, и҆ пою́ще  вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Стоѧ́ще посредѣ̀ ѻ҆гнѧ̀, пресла́внїи  стрⷭ҇тоте́рпцы гдⷭ҇ни, бж҃е́ственнꙋю ро́сꙋ прїима́сте съ  нб҃сѐ, и҆ оу҆мертви́вшесѧ мꙋ́ками, многоко́зненнаго  врага̀ ме́ртва содѣ́ласте. 
Бж҃е́ственнїи ст҃и́телїе, ꙗ҆́кѡ кора́бль  и҆спра́вивше цр҃ковь хрⷭ҇то́вꙋ, непотоплѧ́емꙋ тꙋ̀  соблюдо́ша, пре́лести и҆збѣ́гше вои́стиннꙋ ѕлы́хъ  во́лнъ. 
Оу҆мертви́вше пло́ть сщ҃е́нными по́двиги  по́стницы и҆́стиннїи, безстра́стїѧ наслѣ́довасте живо́тъ  несостарѣ́ющїйсѧ, пою́ще: бл҃гослове́нъ є҆сѝ гдⷭ҇и  бж҃е ѻ҆тє́цъ на́шихъ. 
Сла́ва: Не покажѝ пови́нны на сꙋдѣ̀ рабы̑ твоѧ̑,  ꙗ҆̀же преста́вилъ є҆сѝ вѣ̑рныѧ, но оу҆поко́й сло́ве,  во свѣ́тлости ст҃ы́хъ твои́хъ, пѣ́ти бл҃гоꙋтро́бїе  твоѐ. 
Бг҃оро́диченъ: Мч҃нкѡвъ и҆ прпⷣбныхъ, и҆  прⷪ҇ро́кѡвъ всенепоро́чнаѧ, и҆ ст҃ы́хъ же́нъ, и҆ всѣ́хъ  первосщ҃е́нникѡвъ (с. 491) сщ҃еннопожи́вшихъ, ты̀ є҆сѝ  сла́ва вои́стиннꙋ, съ ни́миже чти́мъ тѧ̀. 
И҆́нъ 
І҆рмо́съ: Ꙗ҆́коже дре́вле бл҃гочести̑выѧ трѝ  ѻ҆́троки ѡ҆роси́лъ є҆сѝ въ пла́мени халде́йстѣмъ,  свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ,  бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ. 
И҆́же всѣ̑мъ живонача́льнаѧ, вина́ же и҆ си́ла  твори́тельнаѧ, сло́ве бж҃їй, ѡ҆бѣща́нныѧ мч҃нкѡмъ пи́щи  сподо́би дꙋ́шы преста́вленныхъ ра̑бъ твои́хъ.  бл҃гослове́нъ є҆сѝ бж҃е ѻ҆тє́цъ на́шихъ. 
Ѡ҆ тѣлесѣ́хъ оу҆́бѡ ꙗ҆́кѡ тлѣ́нныхъ,  до́блественнѣ неради́ша сла́внїи мч҃нцы хрⷭ҇тѐ: ны́нѣ  же со дерзнове́нїемъ мо́лѧтсѧ къ тебѣ̀: дꙋ́шы поко́й  преста́вленныхъ ра̑бъ твои́хъ. ѻ҆тє́цъ на́шихъ бж҃е,  бл҃гослове́нъ є҆сѝ. 
Сла́ва: Тро́стїю крⷭ҇тною подписа́лъ є҆сѝ  ѡ҆ставле́нїе грѣхѡ́въ всѣ̑мъ вѣ̑рнымъ, є҆мꙋ́же ны́нѣ  дꙋ́шы, ꙗ҆̀же преста́вилъ є҆сѝ къ тебѣ̀, причасти́тисѧ  сподо́би, и҆ весе́лїемъ пѣ́ти тѧ̀: ѻ҆тє́цъ на́шихъ  бж҃е, бл҃гослове́нъ є҆сѝ. 
И҆ ны́нѣ: Сло́во ѻ҆́ч҃ее, и҆́же всѧ̑ во́лею  содѣва́ѧй, є҆стество̀ человѣ́ческое погребе́ное  страстьмѝ.ꙗ҆́кѡ бг҃ъ ѡ҆бновѝ: бл҃гослове́нъ,  пречⷭ҇таѧ, пло́дъ твоегѡ̀ чре́ва. 
Пѣ́снь и҃ 
І҆рмо́съ: А҆́гг҃льми немо́лчнѡ въ вы́шнихъ  сла́вимаго бг҃а, нб҃са̀ нб҃съ, землѧ̀, и҆ го́ры, и҆  хо́лми, и҆ глꙋбина̀, и҆ ве́сь ро́дъ человѣ́ческїй,  пѣ́сньми того̀ ꙗ҆́кѡ созда́телѧ и҆ и҆зба́вителѧ  бл҃гослови́те, и҆ превозноси́те во всѧ̑ вѣ́ки. 
Нанесе́нїемъ ра̑нъ, и҆ болѣ́зней приложе́ньми  ѡ҆бдержи́ми ѕѣлѡ̀, не ѿверго́стесѧ и҆́стиннагѡ  живота̀, гдⷭ҇ни стрⷭ҇тоте́рпцы, ни и҆стꙋка̑ннымъ пода́сте  по́чєсти, пре́лести лꙋка́вѣй. 
Свѣти̑ла, ꙗ҆́коже на свѣ́щницѣхъ положе́ни,  честны́хъ добродѣ́телей, всѣ́хъ ѡ҆зари́сте дꙋ́шы,  всѧ́кꙋ тьмꙋ̀ (с. 492) ѿгна́вше стрⷭ҇тоте́рпцы  сщ҃еннодѣ́йственнїи, нбⷭ҇нымъ оу҆мовѡ́мъ сожи́телїе. 
Достохва́льнїи прⷪ҇ро́цы, и҆ прпⷣбныхъ сосло́вїе,  и҆ же́нъ всѣ́хъ бл҃гоговѣ́йныхъ мно́жество  достосла́вное, да воспое́тсѧ досто́йнѡ, ѡ҆ на́съ  молѧ́щесѧ сп҃сꙋ̀ и҆ бг҃ꙋ. 
Сла́ва: Ты̀ и҆́же живы́ми ѡ҆блада́ѧй, ꙗ҆̀же ѿ  землѝ преста́вилъ є҆сѝ вѣ̑рныѧ, со ст҃ы́ми во  свѣ́тѣ лица̀ твоегѡ̀ оу҆чинѝ, проще́нїе  прегрѣше́нїй, мно́гагѡ ра́ди, сп҃се, млⷭ҇рдїѧ подаѧ̀  си̑мъ. 
Бг҃оро́диченъ: Многопѣ́таѧ дв҃а, прⷪ҇ро́кѡвъ  ѡ҆глаше́нїе, ст҃и́телей и҆ страда́льцєвъ, и҆ прпⷣбныхъ  оу҆добре́нїе, и҆ же́нъ ст҃ы́хъ ра́дость, да пое́тсѧ по  до́лгꙋ во вѣ́ки. 
И҆́нъ 
І҆рмо́съ: Слꙋжи́ти живо́мꙋ бг҃ꙋ, въ вавѷлѡ́нѣ  ѻ҆́троки претерпѣ́вше, ѡ҆ мꙋсїкі́йскихъ ѻ҆рга́нѣхъ  неради́ша, и҆ посредѣ̀ пла́мене стоѧ́ще, бг҃олѣ́пнꙋю  пѣ́снь воспѣва́хꙋ глаго́люще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Сы́й сокро́вище безсме́ртїѧ, ты̀ живонача́льниче,  мє́ртвымъ нетлѣ́нїе провозвѣсти́лъ є҆сѝ, є҆́же  твои̑мъ мч҃нкѡмъ, хрⷭ҇тѐ, бл҃гоче́стнѡ вѣ́рою тебѣ̀  пою́щымъ дарова́лъ є҆сѝ: бл҃гослови́те всѧ̑ дѣла̀  гдⷭ҇нѧ гдⷭ҇а. 
Мꙋ́дростїю дꙋхо́вною, и҆ терпѣ́нїемъ дѣ́лъ  крѣ́пцыи страда́льцы ѡ҆ мꙋ́кахъ неради́ша, дꙋша́мъ  преста́влєннымъ ѿ хрⷭ҇та̀ ѡ҆ставле́нїѧ про́сѧтъ,  зовꙋ́ще: бл҃гослови́те всѧ̑ дѣла̀ гдⷭ҇нѧ гдⷭ҇а. 
Сла́ва: Ѡ҆чи́сти бл҃же, копїе́мъ ре́бръ твои́хъ  растерза́въ рꙋкописа́нїе къ тебѣ̀ преста́вленныхъ, и҆  средогра́дїе ѿе́мъ прегрѣше́нїй, пѣсносло́вити тѧ̀  прїе́мъ и҆́хъ сп҃се, бл҃говолѝ: бл҃гослови́те всѧ̑  дѣла̀ гдⷭ҇нѧ гдⷭ҇а..  
И҆ ны́нѣ: Ѻ҆́блакъ тѧ̀ мы́сленный претрꙋ́ждшымсѧ  жа́ждею оу҆мерщвле́нїѧ, дв҃о чⷭ҇таѧ, вѣ́мы, во́дꙋ жи́вꙋ  ѡ҆ставле́нїѧ и҆сточа́ющꙋ, и҆ мє́ртвымъ безсме́ртїе  всѣ̑мъ (с. 493) подаю́щꙋю, вѣ́рою при́снѡ зовꙋ́щымъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а. 
Пѣ́снь ѳ҃ 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ го́рꙋ несѣко́мꙋю,  же́злъ прозѧ́бшїй, и҆са́їа взыва́ше ѿ ко́рене дв҃дова. 
Ꙗ҆́коже ѻ҆вча́та приведо́стесѧ закла́вшемꙋсѧ  на́съ ра́ди, и҆ бж҃е́ственныѧ ли́ки а҆́гг҃лъ и҆спо́лнисте  ра́дости, стрⷭ҇тоте́рпцы хрⷭ҇тѡ́вы. тѣ́мже мл҃твами  ва́шими всѣ́хъ оу҆тверди́те, и҆ ѿ врага̀ вре́дныѧ  пре́лести всѣ́хъ и҆зба́вите. 
Ꙗ҆́кѡ свѣти́льницы живо́тное сло́во и҆мꙋ́ще,  просвѣти́сте дꙋ́шы, первосщ҃е́нницы хрⷭ҇тѡ́вы  сщ҃е́ннѣйшїи, бж҃е́ственныѧ сла́вы прича́стницы: ꙗ҆́кѡ  ѻ҆́гнь прїи́мше дх҃а прпⷣбнїи, стра̑сти попали́сте, и҆  і҆́дѡльское разжиза́нїе погꙋби́сте. 
Со прⷪ҇ро́ки ст҃ы́ми почти́мъ прпⷣбныхъ  мно́жество, пре́жде зако́на, и҆ въ зако́нѣ возсїѧ́вшихъ  житїе́мъ чи́стымъ, же́нъ же ст҃ы́хъ ли́ки восхва́лимъ, и҆  возопїи́мъ: гдⷭ҇и, мл҃твами и҆́хъ сп҃сѝ всѣ́хъ на́съ. 
Сла́ва: Погребе́нїе твоѐ хрⷭ҇тѐ, и҆ воскрⷭ҇нїе,  всѣ̑мъ бы́сть живо́тъ. сегѡ̀ ра́ди дерза́юще вопїе́мъ  тѝ: со всѣ́ми и҆збра́нными вѣ̑рныѧ, ꙗ҆̀же прїѧ́лъ  є҆сѝ рабы̑ твоѧ̑ оу҆поко́й си́хъ согрѣшє́нїѧ всѧ̑  проща́ѧ, ꙗ҆́кѡ бг҃ъ пребл҃гі́й. 
Бг҃оро́диченъ: Стра́шно мѣ́сто сїѐ, возопѝ,  є҆гда̀ і҆а́кѡвъ твоѐ воѡбраже́нїе въ лѣ́ствицѣ  ви́дѣ, бцⷣе, нело́жнѣ: мч҃нкѡвъ сла́во, и҆ прпⷣбныхъ  похвало̀, а҆́гг҃лѡвъ оу҆краше́нїе, и҆ всѣ́хъ  прⷪ҇ро́кѡвъ, и҆ вѣ́рныхъ сп҃се́нїе. 
И҆́нъ 
І҆рмо́съ: Кꙋпино́ю и҆ ѻ҆гне́мъ пропи́саннꙋю въ  сїна́и законополо́жникꙋ мѡѷсе́ю, и҆ бж҃їй во чре́вѣ  неѡпа́льнѡ заче́ншꙋю ѻ҆́гнь, всесвѣ́тлꙋю и҆ негаси́мꙋю  свѣщꙋ̀, сꙋ́щꙋю бцⷣꙋ пѣ́сньми чтꙋ́ще велича́емъ. (с.  494) 
Ны́нѣ ꙗ҆́кѡ є҆ди́нъ бл҃гъ, и҆ чл҃вѣколю́бецъ  бг҃ъ, преста́влєнныѧ къ тебѣ̀, мч҃нкъ мольба́ми, въ  странѣ̀ кро́ткихъ землѝ вселѝ, разрѣше́нїе  прегрѣше́нїй подаѧ̀ млⷭ҇тиве си̑мъ, да непреста́ннѡ  пѣ́сньми тѧ̀ велича́емъ. 
Во ст҃ы́хъ селе́нїихъ, въ нѣ́дрѣхъ а҆враа́ма,  ꙗ҆̀же прїѧ́лъ є҆сѝ хрⷭ҇тѐ, причтѝ съ првⷣными  твои́ми: и҆дѣ́же сїѧ́етъ свѣ́тъ лица̀ твоегѡ̀  неизрече́нный и҆ бж҃е́ственный, и҆ пребыва́ющее во вѣ́ки  вои́стиннꙋ присносꙋ́щное ра́дованїе. 
Бл҃же́нныѧ твоеѧ̀ жи́зни, и҆ вѣ́чныхъ бла̑гъ  непреста́нныѧ пи́щи, весе́лїѧ и҆́стиннагѡ сподо́би рабы̑  твоѧ̑, ꙗ҆̀же преста́вилъ є҆сѝ во́лею жизнода́вче, въ  мѣ́стѣ ѕла́чнѣ, на вода́хъ поко́йныхъ. 
И҆ ны́нѣ: Ꙗ҆́кѡ ст҃ы́й ковче́гъ, и҆ свидѣ́нїѧ  ски́нїѧ законода́вца бг҃а, прїѧ́ла є҆сѝ во оу҆тро́бѣ  всенепоро́чнаѧ зижди́телѧ твоего̀, и҆зрече́нїе дре́внїѧ  клѧ́твы, и҆ зако́нъ сме́рти свое́ю сме́ртїю  и҆спрове́ргшаго. 
Та́же, Досто́йно є҆́сть: Є҆ктенїа̀, и҆  свѣти́ленъ, и҆ ѱалмы̀ ѻ҆бы́чны. 
На хвали́техъ стїхи̑ры мꙋ́ченичны, гла́съ г҃: 
Ст҃ы́хъ мч҃никъ па́мѧть, прїиди́те лю́дїе, всѝ  почти́мъ, ꙗ҆́кѡ позо́ръ бы́ша а҆́гг҃лѡмъ и҆ человѣ́кѡмъ  и҆ побѣ́ды вѣнцы̀ ѿ хрⷭ҇та̀ прїѧ́ша, и҆ мо́лѧтсѧ ѡ҆  дꙋша́хъ на́шихъ. 
Царе́й и҆ мꙋчи́телей стра́хъ ѿри́нꙋша хрⷭ҇тѡ́вы  во́ини, и҆ бл҃годерзнове́ннѡ и҆ мꙋ́жески того̀  и҆сповѣ́даша, всѧ́ческихъ гдⷭ҇а бг҃а и҆ цр҃ѧ̀ на́шего,  и҆ мо́лѧтсѧ ѡ҆ дꙋша́хъ на́шихъ. 
Си̑лы ст҃ы́хъ а҆́гг҃лъ оу҆диви́шасѧ мч҃нчєскимъ  страда́нїємъ, ꙗ҆́кѡ пло́тїю сме́ртною ѡ҆бложе́ни, ѡ҆  мꙋ́кахъ неради́ша, подѡ́бницы бы́вше стрⷭ҇те́мъ сп҃са  хрⷭ҇та̀, и҆ мо́лѧтсѧ ѡ҆ дꙋша́хъ на́шихъ. 
Ꙗ҆́кѡ свѣти̑ла въ мі́рѣ сїѧ́ете, и҆ по сме́рти  ст҃і́и мч҃нцы, по́двигомъ до́брымъ подви́гшесѧ: и҆  и҆мꙋ́ще дерзнове́нїе, хрⷭ҇та̀ оу҆моли́те, поми́ловатисѧ  дꙋша́мъ на́шымъ. (с. 495) 
Ме́ртвенъ: Человѣ́цы, что̀ всꙋ́е мѧте́мсѧ; пꙋ́ть  кра́токъ є҆́сть, теце́мъ: ды́мъ є҆́сть житїѐ, па́ра,  пе́рсть и҆ пе́пелъ: вма́лѣ ꙗ҆влѧ́етсѧ, и҆ вско́рѣ  погиба́етъ. тѣ́мже хрⷭ҇тꙋ̀ безсме́ртномꙋ цр҃ю̀  возопїи́мъ: преста́влєнныѧ ѿ на́съ оу҆поко́й,  и҆дѣ́же всѣ́хъ є҆́сть веселѧ́щихсѧ жили́ще оу҆ тебѐ. 
Сла́ва, и҆ ны́нѣ, бг҃оро́диченъ: Без̾ сѣ́мене  зачала̀ є҆сѝ ѿ дх҃а ст҃а́гѡ, и҆ славосло́вѧще  воспѣва́емъ тѧ̀: ра́дꙋйсѧ прест҃а́ѧ дв҃о. 
На стїхо́внѣ стїхи̑ры ме́ртвены. Творе́нїе  ѳеофа́ново, гла́съ г҃. 
Подо́бенъ: Ве́лїѧ крⷭ҇та̀ твоегѡ̀: 
Сла́влю крⷭ҇тъ тво́й чⷭ҇тны́й, и҆́мже живо́тъ  дарова́сѧ, и҆ пи́щи наслажде́нїе, вѣ́рою и҆ любо́вїю тѧ̀  пою́щымъ, є҆ди́не многомлⷭ҇тиве. тѣ́мже вопїе́мъ тѝ  хрⷭ҇тѐ бж҃е: преста́вльшыѧсѧ ѿ на́съ оу҆поко́й,  и҆дѣ́же всѣ́хъ є҆́сть веселѧ́щихсѧ жили́ще оу҆ тебѐ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. 
Є҆ди́не млⷭ҇тиве и҆ бл҃гоꙋтро́бне, и҆мѣ́ѧй  непостижи́мꙋю бл҃гости пꙋчи́нꙋ, свѣ́дый є҆стество̀  человѣ́ческое, є҆́же содѣ́лалъ є҆сѝ: тѧ̀ мо́лимъ  хрⷭ҇тѐ бж҃е, преста́влєнныѧ ѿ на́съ оу҆поко́й,  и҆дѣ́же є҆́сть всѣ́хъ веселѧ́щихсѧ жили́ще оу҆ тебѐ. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Оу҆снꙋ́въ во гро́бѣ ꙗ҆́кѡ человѣ́къ, си́лою же  непобѣди́мою ꙗ҆́кѡ бг҃ъ воскр҃си́лъ є҆сѝ, ꙗ҆̀же во  гробѣ́хъ спѧ́щыѧ, немѡ́лчныѧ пѣ̑сни тебѣ̀ приносѧ́щыѧ.  тѣ́мже мо́лимъ тѧ̀ хрⷭ҇тѐ бж҃е: преста́влєнныѧ ѿ  на́съ оу҆поко́й, и҆дѣ́же є҆́сть всѣ́хъ веселѧ́щихсѧ  жили́ще оу҆ тебѐ. 
Сла́ва, и҆ ны́нѣ, бг҃оро́диченъ: Свѣщꙋ̀  разꙋ́мнꙋю тѧ̀, носѧ́щꙋю свѣ́тъ бж҃ества̀, совокꙋ́пльшасѧ  дебельствꙋ̀ человѣ́ческагѡ сꙋщества̀, бцⷣе, всѝ  вѣ́мы: твоего̀ молѝ сн҃а и҆ бг҃а, преста́влєнныѧ ѿ  на́съ оу҆поко́ити, и҆дѣ́же є҆́сть всѣ́хъ веселѧ́щихсѧ  ра́дованїе. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: тропа́рь, є҆ктенїа̀,  и҆ ѿпꙋ́стъ. Та́же ча́съ пе́рвый, и҆ ѿпꙋ́стъ. (с.  496) 
Въ сꙋббѡ́тꙋ бл҃жє́нны, гла́съ г҃: 
Ѿве́ргша хрⷭ҇тѐ, за́повѣдь твою̀ пра́ѻтца  а҆да́ма, и҆з̾ раѧ̀ и҆згна́лъ є҆сѝ: разбо́йника же  ще́дре, и҆сповѣ́давша тѧ̀ на крⷭ҇тѣ̀, во́нь всели́лъ  є҆сѝ, зовꙋ́ща: помѧни́ мѧ сп҃се, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ѻ҆́гнєннымъ ра́намъ примѣша́ющесѧ  стрⷭ҇тоте́рпцы хрⷭ҇тѡ́вы, ро́сꙋ нбⷭ҇нꙋю ѡ҆брѣто́сте,  прохлажда́ющꙋю же и҆ оу҆крѣплѧ́ющꙋю ва́съ терпѣ́ти  плѡтскі́ѧ гѡ́рькїѧ болѣ̑зни: тѣ́мже ѡ҆блегчева́ете  всѧ́кꙋ болѣ́знь при́снѡ ѿ дꙋ́шъ на́шихъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Ст҃и́телїе сщ҃е́ннїи, прⷪ҇ро́цы сла́внїи,  прпⷣбныхъ мно́жество, и҆ же́нъ бж҃е́ственныхъ собо́ръ,  пострада́вшихъ вѣ́рою, и҆ низложи́вшихъ пре́лесть  вра́жїю, нбⷭ҇нꙋю сла́вꙋ полꙋчи́ша: и҆́хже мл҃твами сп҃се,  оу҆ще́дри рабы̑ твоѧ̑. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
И҆дѣ́же сїѧ́етъ тво́й свѣ́тъ, во хра́мѣхъ  и҆збра́нныхъ твои́хъ бж҃е, и҆дѣ́же пи́ща присносꙋ́щнаѧ,  ꙗ҆̀же ѿ на́съ вѣ́рою преста́влєнныѧ оу҆чинѝ  і҆и҃се, презрѧ̀ и҆́хъ сп҃се, согрѣшє́нїѧ: да тѧ̀  влⷣко, прилѣ́жнѡ сла́вимъ. 
Сла́ва: Ѻ҆ц҃ꙋ̀, и҆ сн҃ꙋ, и҆ дх҃ꙋ бж҃е́ственномꙋ,  покланѧ́емсѧ вѣ́рнїи трⷪ҇цѣ несозда́ннѣй, въ трїе́хъ  ли́цѣхъ, и҆ во є҆ди́номъ бж҃ествѣ̀, при́снѡ ѿ  безпло́тныхъ си́лъ, въ трїе́хъ свѧще́нїихъ  славосло́вимѣй вѣ́рнѡ. 
И҆ ны́нѣ: Просвѣще́нїе и҆ ѡ҆чище́нїе, и҆з̾  тебѐ ꙗ҆ви́сѧ всѣ́хъ и҆зба́витель, бг҃ора́дованнаѧ  влⷣчце, є҆го́же прилѣ́жнѡ молѝ въ бꙋ́дꙋщїй сꙋ́дъ  стра́шный, ѡ҆сꙋжде́нїѧ всѧ́кагѡ на́съ и҆зба́вити  пречⷭ҇таѧ, вѣ́рнѡ всегда̀ пою́щихъ тѧ̀. 
Коне́цъ тре́тїемꙋ гла́сꙋ. 


(с. 497) 
Гла́съ д҃. 
Въ сꙋббѡ́тꙋ ве́чера, 
на ма́лѣй вече́рни, на Гдⷭ҇и воззва́хъ,  стїхи̑ры воскрⷭ҇ны г҃, повторѧ́юще пе́рвꙋю. Гла́съ  д҃: 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Животворѧ́щемꙋ твоемꙋ̀ крⷭ҇тꙋ̀, непреста́ннѡ  кла́нѧющесѧ хрⷭ҇тѐ бж҃е, тридне́вное воскрⷭ҇нїе твоѐ  сла́вимъ: тѣ́мъ во ѡ҆бнови́лъ є҆сѝ и҆стлѣ́вшее  человѣ́ческое є҆стество̀ всеси́льне, и҆ и҆́же на нб҃са̀  восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ,  и҆ чл҃вѣколю́бецъ. [Два́жды.] 
Дре́ва преслꙋша́нїѧ запреще́нїе разрѣши́лъ є҆сѝ  сп҃се, на дре́вѣ крⷭ҇тнѣмъ во́лею пригвозди́всѧ, и҆ во  а҆́дъ соше́дъ си́льне, смє́ртныѧ оу҆́зы ꙗ҆́кѡ бг҃ъ  растерза́лъ є҆сѝ. тѣ́мже кла́нѧемсѧ є҆́же и҆з̾  ме́ртвыхъ твоемꙋ̀ воскрⷭ҇нїю, ра́достїю вопїю́ще:  всеси́льне гдⷭ҇и, сла́ва тебѣ̀. 
Врата̀ а҆́дѡва сокрꙋши́лъ є҆сѝ гдⷭ҇и, и҆ твое́ю  сме́ртїю сме́ртное ца́рство разрꙋши́лъ є҆сѝ: ро́дъ же  человѣ́ческїй ѿ и҆стлѣ́нїѧ свободи́лъ є҆сѝ, живо́тъ  и҆ нетлѣ́нїе мі́рꙋ дарова́въ, и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ, догма́тїкъ. Гла́съ  д҃: 
Без̾ сѣ́мене зачала̀ є҆сѝ и҆ родила̀ є҆сѝ  неизрече́ннѡ, низложи́вшаго си̑льныѧ ѿ престѡ́лъ, и҆  возносѧ́щаго смирє́нныѧ, и҆ воздвиза́ющаго ро́гъ  вѣ́рныхъ свои́хъ, сла́вѧщихъ хрⷭ҇то́въ крⷭ҇тъ и҆  погребе́нїе, и҆ сла́вное воскрⷭ҇нїе. тѣ́мже тѧ̀ бцⷣе,  хода́таицꙋ толи́кихъ бла̑гъ немо́лчными пѣ́сньми  оу҆бл҃жа́емъ, ꙗ҆́кѡ молѧ́щꙋюсѧ при́снѡ, є҆́же  сп҃сти́сѧ дꙋша́мъ на́шымъ. (с. 498) 
Та́же, Свѣ́те ти́хїй: Посе́мъ прокі́менъ:  Гдⷭ҇ь воцр҃и́сѧ: три́жды. Сті́хъ: Ѡ҆блече́сѧ гдⷭ҇ь  въ си́лꙋ, и҆ препоѧ́сасѧ. Та́же, Сподо́би гдⷭ҇и, въ  ве́черъ се́й: І҆ере́й же є҆ктенїѝ не глаго́летъ, но  пое́мъ. 
На стїхо́внѣ стїхи́рꙋ воскрⷭ҇нꙋ, гла́съ д҃: 
Гдⷭ҇и возше́дъ на крⷭ҇тъ, пра́дѣднюю на́шꙋ  клѧ́твꙋ потреби́лъ є҆сѝ, и҆ соше́дъ во а҆́дъ, вѣ̑чныѧ  оу҆́зники свободи́лъ є҆сѝ, нетлѣ́нїе да́рꙋѧ  человѣ́ческомꙋ ро́дꙋ: сегѡ̀ ра́ди пою́ще сла́вимъ  животворѧ́щее и҆ сп҃си́тельное твоѐ воста́нїе. 
Та́же стїхи̑ры подо́бны прест҃ы́ѧ бцⷣы. 
Подо́бенъ: Зва́нный свы́ше: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
И҆з̾ безнача́льна ѻ҆ц҃а̀ сн҃ъ безлѣ́тнѡ,  низхожде́нїѧ ра́ди и҆ сп҃се́нїѧ человѣ́кѡвъ, бг҃ъ  чл҃вѣ́къ бы́сть, да пода́стъ первозда́нномꙋ ны́нѣ ра́й:  тогда̀ и҆ всѐ є҆стество̀ и҆зба́витсѧ ѿ пре́лести  ѕмі́евы, и҆ ѡ҆́бразъ па́дшїй сп҃се́тъ, ꙗ҆́кѡ  бл҃гопремѣни́тель: ѿню́дꙋже мт҃рь содѣ́ла  невѣсторо́дицꙋ чи́стꙋ ꙗ҆́кѡ нескве́рнꙋ, ю҆́же ꙗ҆́кѡ  а҆гкѵ́рꙋ всѝ, и҆ приста́нище оу҆бл҃жа́емъ. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
Воплоще́нна созда́телѧ всѣ́хъ, и҆мѣ́ла є҆сѝ во  оу҆тро́бѣ твое́й бг҃обл҃же́ннаѧ, воѡбрази́вшаго  чл҃вѣ́ка, пре́жде па́дшаго престꙋпле́нїемъ ѕмїи́нымъ:  бг҃а бо родила̀ є҆сѝ пло́тїю несказа́ннѡ на́мъ, и҆  и҆з̾ тлѣ́нїѧ свободи́ла є҆сѝ є҆стество̀ всѐ  ѡ҆бетша́вшее, ржⷭ҇тво́мъ твои́мъ. тѣ́мже пое́мъ и҆  сла́вимъ твою̀ бл҃года́ть дв҃о безневѣ́стнаѧ, моли́тисѧ  не преста́й, сп҃сти́сѧ дꙋша́мъ на́шымъ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Да твоеѧ̀ всѣ̑мъ мно́жество млⷭ҇ти и҆ бл҃гости  ѿкры́еши на́мъ неѡпредѣли́мꙋю пꙋчи́нꙋ, грѣхѝ рабѡ́въ  твои́хъ всѧ̑ загла́ди: и҆́маши бо всенепоро́чнаѧ, ꙗ҆́кѡ  мт҃и сꙋ́щи бж҃їѧ, вла́сть созда́нїѧ, и҆ во́диши всѧ̑,  ꙗ҆́кѡ хо́щеши, си́лою (с. 499) твое́ю: и҆́бо бл҃года́ть  дх҃а ст҃а́гѡ ꙗ҆́вѣ все́льшаѧсѧ въ тѧ̀, содѣ́йствꙋетъ  тѝ во все́мъ при́снѡ всебл҃же́ннѣйшаѧ. 
Сла́ва, и҆ ны́нѣ: И҆́же со ѻ҆ц҃е́мъ и҆ дх҃омъ  славосло́вимый сн҃ъ, въ вы́шнихъ ѿ серафі́мѡвъ  первосозда́ннаго па́ки ѡ҆бнови́ти хотѧ̀, всего̀ себѐ  и҆стощѝ неизрече́ннѡ во оу҆тро́бѣ твое́й, бцⷣе  всепѣ́таѧ: и҆ и҆з̾ тебѐ возсїѧ́вый, просвѣтѝ всего̀  мі́ра бж҃ество́мъ, и҆зба́вивый ѿ і҆дѡлонеи́стовства, и҆  собо́ю ѡ҆божи́вый, на нб҃са̀ возведѐ человѣ́чество,  хрⷭ҇то́съ бг҃ъ и҆ сп҃съ дꙋ́шъ на́шихъ. 
Та́же, Ны́нѣ ѿпꙋща́еши: Трист҃о́е. Тропа́рь:  Свѣ́тлꙋю воскрⷭ҇нїѧ про́повѣдь: Бг҃оро́диченъ:  Є҆́же ѿ вѣ́ка оу҆тае́ное: Є҆ктенїа̀ и҆  ѿпꙋ́стъ. 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ, стїхи̑ры воскрⷭ҇ны, гла́съ  д҃. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Животворѧ́щемꙋ твоемꙋ̀ крⷭ҇тꙋ̀, непреста́ннѡ  кла́нѧющесѧ хрⷭ҇тѐ бж҃е, тридне́вное воскрⷭ҇нїе твоѐ  сла́вимъ: тѣ́мъ бо ѡ҆бнови́лъ є҆сѝ и҆стлѣ́вшее  человѣ́ческое є҆стество̀ всеси́льне, и҆ и҆́же на нб҃са̀  восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ  и҆ чл҃вѣколю́бецъ. 
Сті́хъ: Менѐ ждꙋ́тъ пра́вєдницы, до́ндеже  возда́си мнѣ̀. 
Дре́ва преслꙋша́нїѧ запреще́нїе разрѣши́лъ є҆сѝ  сп҃се, на дре́вѣ крⷭ҇тнѣмъ во́лею пригвозди́всѧ, и҆ во  а҆́дъ соше́дъ си́льне, смє́ртныѧ оу҆́зы ꙗ҆́кѡ бг҃ъ  растерза́лъ є҆сѝ. тѣ́мже кла́нѧемсѧ є҆́же и҆з̾  ме́ртвыхъ твоемꙋ̀ воскрⷭ҇нїю, ра́достїю вопїю́ще:  всеси́льне гдⷭ҇и, сла́ва тебѣ̀. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. (с. 500) 
Врата̀ а҆́дѡва сокрꙋши́лъ є҆сѝ гдⷭ҇и, и҆ твое́ю  сме́ртїю сме́ртное ца́рство разрꙋши́лъ є҆сѝ: ро́дъ же  человѣ́ческїй ѿ и҆стлѣ́нїѧ свободи́лъ є҆сѝ, живо́тъ  и҆ нетлѣ́нїе мі́рꙋ дарова́въ, и҆ ве́лїю млⷭ҇ть. 
И҆́ны стїхи̑ры, творе́нїе а҆нато́лїево. 
Сті́хъ: Да бꙋ́дꙋтъ оу҆́ши твоѝ вне́млющѣ гла́сꙋ  моле́нїѧ моегѡ̀. 
Прїиди́те воспои́мъ лю́дїе, сп҃сово тридне́вное  воста́нїе, и҆́мже и҆зба́вихомсѧ а҆́довыхъ нерѣши́мыхъ  оу҆́зъ: и҆ нетлѣ́нїе и҆ жи́знь всѝ воспрїѧ́хомъ  зовꙋ́ще: распны́йсѧ, и҆ погребы́йсѧ, и҆ воскр҃сы́й,  сп҃си́ ны воскрⷭ҇нїемъ твои́мъ є҆ди́не чл҃вѣколю́бче. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
А҆́гг҃ли и҆ человѣ́цы сп҃се, твоѐ пою́тъ  тридне́вное воста́нїе, и҆́мже ѡ҆зари́шасѧ вселе́нныѧ  концы̀, и҆ рабо́ты вра́жїѧ всѝ и҆зба́вихомсѧ, зовꙋ́ще:  животво́рче всеси́льне сп҃се сп҃си́ ны воскрⷭ҇нїемъ  твои́мъ, є҆ди́не чл҃вѣколю́бче. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Врата̀ мѣ̑днаѧ сте́рлъ є҆сѝ, и҆ верєѝ  сокрꙋши́лъ є҆сѝ хрⷭ҇тѐ бж҃е, и҆ ро́дъ человѣ́ческїй  па́дшїй воскр҃си́лъ є҆сѝ. сегѡ̀ ра́ди согла́снѡ  вопїе́мъ: воскр҃сы́й и҆з̾ ме́ртвыхъ гдⷭ҇и, сла́ва  тебѣ̀. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ да оу҆пова́етъ і҆и҃ль на гдⷭ҇а. 
Гдⷭ҇и, є҆́же ѿ ѻ҆ц҃а̀ твоѐ ржⷭ҇тво̀,  безлѣ́тно є҆́сть и҆ присносꙋ́щно: є҆́же ѿ дв҃ы  воплоще́нїе, неизрече́нно человѣ́кѡмъ и҆ несказа́нно: и҆  є҆́же во а҆́дъ соше́ствїе стра́шно дїа́волꙋ и҆  а҆́ггелѡмъ є҆гѡ̀: сме́рть бо попра́въ, тридне́венъ  воскрⷭ҇лъ є҆сѝ, нетлѣ́нїе подава́ѧ человѣ́кѡмъ, и҆  ве́лїю млⷭ҇ть. 
И҆́ны стїхи̑ры бцⷣѣ, па́ѵла а҆морре́йскагѡ. Гла́съ  и҃. 
Подо́бенъ: Ѽ пресла́внаго чꙋдесѐ! 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. (с. 501) 
Тебѐ вѣ̑рнымъ покро́въ показа̀, и҆́же  всѧ́ческихъ бг҃ъ, вопло́щьсѧ ѿ крове́й твои́хъ бцⷣе  всечⷭ҇таѧ, и҆ предста́тельницꙋ и҆ побо́рницꙋ сꙋ́щымъ въ  нꙋ́ждахъ и҆ ѡ҆бстоѧ́нїихъ, и҆ въ бꙋ́ри приста́нище  бл҃гоꙋти́шное: ты̀ оу҆́бѡ сп҃сѝ ѿ всѧ́кїѧ ско́рби и҆  тꙋгѝ, всѣ́хъ притека́ющихъ къ бж҃е́ственномꙋ покро́вꙋ  твоемꙋ̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Да прославлѧ́ю и҆ почита́ю, да чтꙋ̀ и҆ пою̀, да  воспѣва́ю всегда̀ твоѐ бж҃е́ственное и҆́мѧ,  пребл҃же́ннаѧ влⷣчце, да мѧ̀ не ѡ҆ста́виши врагѡ́мъ  ра́дованїе бы́ти, покро́вꙋ твоемꙋ̀ притека́ющаго: но  крилы̀ честны́хъ мл҃твъ твои́хъ всегда̀ цѣ́ла мѧ̀  сохранѝ ѿ всѣ́хъ и҆скꙋше́нїй. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Ра́дꙋйсѧ, бг҃омт҃и пречⷭ҇таѧ. ра́дꙋйсѧ, вѣ̑рнымъ  наде́жда. ра́дꙋйсѧ, мі́рꙋ ѡ҆чище́нїе. ра́дꙋйсѧ,  и҆збавлѧ́ющаѧ всѧ́кихъ скорбе́й рабы̑ твоѧ̑, ꙗ҆́же  сме́рти разрꙋши́тельница. ра́дꙋйсѧ, животоно́снаѧ.  ра́дꙋйсѧ, оу҆тѣ́шительнице. ра́дꙋйсѧ, застꙋ́пнице.  ра́дꙋйсѧ прибѣ́жище. 
Сла́ва, и҆ ны́нѣ, бг҃оро́диченъ: И҆́же тебѐ  ра́ди бг҃оѻте́цъ прⷪ҇ро́къ дв҃дъ пѣ́сненнѡ ѡ҆ тебѣ̀  провозгласѝ, вели̑чїѧ тебѣ̀ сотво́ршемꙋ: предста̀  цр҃и́ца ѡ҆деснꙋ́ю тебѐ. тѧ́ бо мт҃рь, хода́таицꙋ живота̀  показа̀, без̾ ѻ҆ц҃а̀ и҆з̾ тебѐ вочеловѣ́читисѧ  бл҃говоли́вый бг҃ъ, да сво́й па́ки ѡ҆бнови́тъ ѡ҆́бразъ,  и҆стлѣ́вшїй страстьмѝ, и҆ заблꙋ́ждшее горохи́щное  ѡ҆брѣ́тъ ѻ҆вча̀, на ра́мо воспрїи́мъ, ко ѻ҆ц҃ꙋ̀  принесе́тъ, и҆ своемꙋ̀ хотѣ́нїю, съ нбⷭ҇ными совокꙋпи́тъ  си́лами, и҆ сп҃се́тъ бцⷣе, мі́ръ, хрⷭ҇то́съ и҆мѣ́ѧй  ве́лїю и҆ бога́тꙋю млⷭ҇ть. 
Та́же, Свѣ́те ти́хїй: Прокі́менъ: Гдⷭ҇ь  воцр҃и́сѧ: и҆ про́чее по ѻ҆бы́чаю. 
На стїхо́внѣ стїхи̑ры воскрⷭ҇ны, гла́съ д҃: 
Гдⷭ҇и, возше́дъ на крⷭ҇тъ, пра́дѣднюю на́шꙋ  клѧ́твꙋ потреби́лъ є҆сѝ, и҆ соше́дъ во а҆́дъ, вѣ̑чныѧ  оу҆́зники (с. 502) свободи́лъ є҆сѝ, нетлѣ́нїе да́рꙋѧ  человѣ́ческомꙋ ро́дꙋ: сегѡ̀ ра́ди пою́ще сла́вимъ  животворѧ́щее и҆ сп҃си́тельное твоѐ воста́нїе. 
И҆́ны стїхи̑ры по а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Повѣ́шенъ на дре́вѣ є҆ди́не си́льне, всю̀  тва́рь поколеба́лъ є҆сѝ: положе́нъ же во гро́бѣ,  живꙋ́щыѧ во гробѣ́хъ воскр҃си́лъ є҆сѝ, нетлѣ́нїе и҆  жи́знь да́рꙋѧ человѣ́ческомꙋ ро́дꙋ. тѣ́мже пою́ще  сла́вимъ тридне́вное твоѐ воста́нїе. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Лю́дїе беззако́ннїи хрⷭ҇тѐ, тебѐ преда́вше  пїла́тꙋ, распѧ́ти ѡ҆сꙋди́ша, неблагода́рни ѡ҆  бл҃годѣ́тели ꙗ҆ви́вшесѧ. но во́лею претерпѣ́лъ є҆сѝ  погребе́нїе: самовла́стнѡ воскрⷭ҇нъ є҆сѝ тридне́внѡ  ꙗ҆́кѡ бг҃ъ, да́рꙋѧ на́мъ безконе́чный живо́тъ, и҆ ве́лїю  млⷭ҇ть. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Со слеза́ми жєны̀ доше́дшѧ гро́ба, тебѐ  и҆ска́хꙋ, не ѡ҆брѣ́тшѧ же, рыда́ющѧ съ пла́чемъ вопїю́щѧ  глаго́лахꙋ: оу҆вы̀ на́мъ, сп҃се на́шъ цр҃ю̀ всѣ́хъ,  ка́кѡ оу҆кра́денъ бы́лъ є҆сѝ; ко́е же мѣ́сто держи́тъ  живоно́сное тѣ́ло твоѐ; а҆́гг҃лъ же къ ни̑мъ  ѿвѣщава́ше, не пла́чите, глаго́летъ, но ше́дшѧ  проповѣ́дите, ꙗ҆́кѡ воскр҃се гдⷭ҇ь, подаѧ̀ на́мъ  ра́дость, ꙗ҆́кѡ є҆ди́нъ бл҃гоꙋтро́бенъ. 
Сла́ва, и҆ ны́нѣ, бг҃оро́диченъ: При́зри на  молє́нїѧ твои́хъ ра̑бъ всенепоро́чнаѧ, оу҆толѧ́ющи  лю̑таѧ на ны̀ воста̑нїѧ, всѧ́кїѧ ско́рби на́съ  и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное  оу҆твержде́нїе и҆́мамы, и҆ твоѐ предста́тельство  стѧжа́хомъ. да не постыди́мсѧ влⷣчце, тѧ̀ призыва́ющїи,  потщи́сѧ на оу҆моле́нїе, тебѣ̀ вѣ́рнѡ вопїю́щихъ:  ра́дꙋйсѧ влⷣчце, всѣ́хъ по́моще, ра́досте и҆ покро́ве,  и҆ сп҃се́нїе дꙋ́шъ на́шихъ. 
Та́же, Ны́нѣ ѿпꙋща́еши: и҆ Трист҃о́е. По  Ѻ҆́ч҃е на́шъ: (с. 503)  
Тропа́рь, гла́съ д҃: 
Свѣ́тлꙋю воскрⷭ҇нїѧ про́повѣдь ѿ а҆́гг҃ла  оу҆вѣ́дѣвшѧ гдⷭ҇ни оу҆ч҃нцы, и҆ пра́дѣднее  ѡ҆сꙋжде́нїе ѿве́ргшѧ, а҆пⷭ҇лѡмъ хва́лѧщѧсѧ глаго́лахꙋ:  и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧй  мі́рови ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́ное, и҆ а҆́гг҃лѡмъ несвѣ́домое та́инство:  тобо́ю бцⷣе сꙋ́щымъ на землѝ ꙗ҆ви́сѧ бг҃ъ, въ  несли́тномъ соедине́нїи воплоща́емь, и҆ крⷭ҇тъ во́лею  на́съ ра́ди воспрїи́мъ, и҆́мже воскр҃си́въ  первозда́ннаго, сп҃сѐ ѿ сме́рти дꙋ́шы на́шѧ. 
Въ сꙋббѡ́тꙋ на повече́рїи, 
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными  стопа́ми дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Припѣ́въ: Прест҃а́ѧ бцⷣе, сп҃сѝ на́съ. 
Ꙗ҆́же є҆ди́на въ напа́стехъ и҆ ско́рбехъ  защища́ющаѧ, под̾ кро́въ тво́й пречⷭ҇таѧ, прибѣга́ющихъ  те́плѣ, прїимѝ ꙗ҆́кѡ пребл҃га́ѧ, ꙗ҆̀же ѿ се́рдца  молє́нїѧ. 
Приста́нище невла́емое ѡ҆брѣ́тъ тѧ̀ неразꙋ́мный,  напа̑стныѧ же и҆ нꙋ̑ждныѧ прило́ги ѿрѣва́ѧ,  бл҃года́рное пою́ ти воспѣва́нїе, бг҃омꙋ́жнаѧ  роди́тельнице. 
Сла́ва: Млⷭ҇тивнымъ и҆ кро́ткимъ твои́мъ ѻ҆́комъ,  бг҃ороди́тельнице, зрѧ́щи мѧ̀ во ѡ҆бстоѧ́нїи и҆ ско́рби  ѡ҆держи́ма, вско́рѣ свободѝ: тѧ́ бо призыва́ю на  по́мощь. (с. 504) 
И҆ ны́нѣ: Преклоне́на мѧ̀ влⷣчце, скорбьмѝ  нꙋ́ждными лю́тѣ, ꙗ҆́кѡ млⷭ҇тива є҆ди́на бл҃га́ѧ  предста́тельница рабѡ́въ твои́хъ, рꙋ́кꙋ мольбы̀ прострѝ,  и҆ лю́тыхъ бѣ́дъ и҆зба́ви мѧ̀. 
Пѣ́снь г҃ 
І҆рмо́съ: Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Ѻ҆рꙋ́жїе крѣ́пко, и҆ стѣ́нꙋ тѧ̀ стѧжа́въ а҆́зъ,  побѣжда́ю сопроти́вныхъ полкѝ, и҆ пою̀ вели̑чїѧ твоѧ̑,  бцⷣе неискꙋсобра́чнаѧ. 
Пе́щь разорѧ́еши печа́лей, и҆ погаша́еши  ѿча́ѧнїѧ зно́й: кто́ бо та́кѡ, ꙗ҆́коже ты̀ дв҃о бцⷣе,  оу҆пова́нїе на́ше; 
Сла́ва: Внꙋшѝ гла́съ раба̀ твоегѡ̀, твоеѧ̀  тре́бꙋющагѡ по́мощи, бг҃омт҃и: оу҆пова́нїе моѐ,  оу҆слы́ши мѧ̀, и҆ напа́стей и҆схитѝ. 
И҆ ны́нѣ: Прїи́де ѿ прегрѣше́нїй мно́жества  мꙋчи́тельство на́мъ, носѧ̀ сме́рть па́гꙋбнꙋю: но сп҃сѝ  твоѧ̑ рабы̑ бцⷣе, ты́ бо мо́жеши. 
Пѣ́снь д҃ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Побѣ́ждши враждꙋ́ющихъ мнѣ̀ всꙋ́е, ꙗ҆́кѡ дꙋ́шꙋ  мою̀ тща́щихсѧ лю́тѣ прїѧ́ти, сохрани́ мѧ влⷣчце,  поми́лꙋй, и҆ сп҃сѝ: къ тебѣ́ бо прибѣга́ю ра́бъ тво́й. 
И҆збавлѧ́ющи мѧ̀ ѿ ꙗ҆зы́ка льстивоглаго́лива,  бл҃га́ѧ застꙋ́пнице моѧ̀, безпа́костна покажѝ, и҆  жите́йскихъ дѣѧ́нїй: мно́гѡ бо мо́жеши, ꙗ҆́кѡ  зижди́телѧ мт҃и сꙋ́щи. 
Сла́ва: Безболѣ́зненнꙋ вѣ́дый тѧ̀ цѣле́бницꙋ  немощны́й, дх҃омъ и҆ оу҆сты̀ зовꙋ̀: и҆сцѣли́ мѧ  влⷣчце, поми́лꙋй, и҆ сп҃сѝ: къ тебѣ́ бо прибѣга́ю  ра́бъ тво́й. (с. 505) 
И҆ ны́нѣ: Не ѡ҆ста́ви менѐ напа́стемъ пре́данꙋ  бы́ти, мт҃и бг҃а на́шегѡ, но ѿ всѧ́кїѧ ско́рби и҆  ѕло́бы человѣ́чи сохранѝ неврежде́на: ты́ бо є҆сѝ  помо́щница всѣ̑мъ на́мъ. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ  прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
И҆спра́ви чи́стаѧ, моли́твꙋ раба̀ твоегѡ̀ ко гдⷭ҇ꙋ  сн҃ꙋ твоемꙋ̀: да ѡ҆брѧ́щꙋ разрѣше́нїе мно́гихъ мои́хъ  прегрѣше́нїй. 
И҆зба́ви мѧ̀ страсте́й и҆ бѣ́дъ, бг҃оневѣ́сто:  тѧ́ бо положѝ бг҃ъ ѡ҆чище́нїе вои́стиннꙋ моемꙋ̀  смире́нїю. 
Сла́ва: Покро́въ мо́й ты̀ є҆сѝ, и҆ при́сное  хвале́нїе, ѽ влⷣчце бцⷣе! ника́коже бо презира́еши къ  тебѣ̀ прибѣга́ющихъ. 
И҆ ны́нѣ: Поми́лꙋй чⷭ҇таѧ, чтꙋ́щихъ ржⷭ҇тво̀  твоѐ, и҆ и҆зба́ви мꙋчи́тельства, и҆ го́рести  человѣ́ческїѧ: и҆́бо и҆́маши є҆́же мощѝ. 
Пѣ́снь ѕ҃ 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Крѣ́пость мѝ сама̀ є҆сѝ пречⷭ҇таѧ влⷣчце, во  ѡ҆брѣ́тшихъ мѧ̀ ѕѣлѡ̀ ненача́ѧнныхъ ско́рбехъ, и҆  вопїю́ ти: ꙗ҆́кѡ ве́лїѧ є҆сѝ покрови́тельница рабꙋ̀  твоемꙋ̀. 
И҆сцѣлѝ дꙋшє́вныѧ моѧ̑ ꙗ҆́звы пречⷭ҇таѧ,  застꙋпи́ мѧ дв҃о, и҆ и҆зба́ви раба̀ твоего̀ ѿ  ѡ҆клевета́нїѧ, навѣ́та же и҆ развраще́нїѧ непра́ведна. 
Сла́ва: Сокрꙋшѝ на мѧ̀, при́снѡ прибѣга́ющаго къ  тебѣ̀, навѣ́тники непра́вєдныѧ, и҆ не ѡ҆ста́ви мѧ̀  поги́бнꙋти: ꙗ҆́кѡ всѧ̑ тебѣ̀ возмѡ́жна чⷭ҇таѧ, ꙗ҆́кѡ  бг҃оѻтрокови́цѣ. (с. 506) 
И҆ ны́нѣ: Побѣдѝ дꙋшѝ моеѧ̀ свирѣ́пꙋю во́лнꙋ,  ꙗ҆́кѡ мно́жество прегрѣше́нїй, напа́стей и҆ скорбе́й,  влⷣчце, воста́ша на мѧ̀, но сама́ мѧ сп҃сѝ. 
Гдⷭ҇и поми́лꙋй, три́жды, Сла́ва, и҆ ны́нѣ: 
Сѣда́ленъ, гла́съ д҃: 
Мно́гими прегрѣше́нїй а҆́зъ блꙋ́дный оу҆́мъ  помрачи́въ, вопїю̀ твоемꙋ̀ крѣ́пкомꙋ застꙋпле́нїю бцⷣе:  просвѣтѝ дꙋшѝ моеѧ̀ зѣ̑ницы, возсїѧ́й мѝ покаѧ́нїѧ  свѣ́тлꙋю зарю̀, и҆ ѡ҆блецы́ мѧ во ѻ҆рꙋ́жїе свѣ́та,  бг҃ороди́тельнице чⷭ҇таѧ. 
Пѣ́снь з҃ 
І҆рмо́съ: Сп҃сы́й во ѻ҆гнѝ а҆враа̑мскїѧ твоѧ̑  ѻ҆́троки, и҆ халдє́и оу҆би́въ, ꙗ҆̀же пра́вда  пра́веднѡ оу҆ловлѧ́ше, препѣ́тый гдⷭ҇и бж҃е ѻ҆тє́цъ  на́шихъ, бл҃гослове́нъ є҆сѝ. 
И҆́же ѿ а҆га́рѧнъ наси́лованїе ско́рѡ  потре́бльши мече́мъ мл҃твъ твои́хъ мр҃і́е, лю́ди и҆  ста́до твоѐ сохранѝ, сн҃ꙋ твоемꙋ̀ зовꙋ́щыѧ: бж҃е  ѻ҆тє́цъ на́шихъ, бл҃гослове́нъ є҆сѝ. 
Равнолѣ́пнаѧ ски́нїѧ, прїими́ мѧ къ тебѣ̀  прибѣга́ющаго, да не прїи́метъ мѧ̀ вра́гъ погꙋби́ти  хотѧ̀, зовꙋ́щаго: превозноси́мый ѻ҆тє́цъ на́шихъ бж҃е,  бл҃гослове́нъ є҆сѝ. 
Сла́ва: Бг҃ороди́тельнице мр҃і́е, предварѝ раба̀  твоего̀ вско́рѣ, въ треволне́нїихъ напа́стей  потоплѧ́емаго, не и҆мꙋ́щаго по́мощи, къ тебѣ́ же  зовꙋ́ща: оу҆пова́нїе концє́въ, поми́лꙋй мѧ̀. 
И҆ ны́нѣ: Человѣ́чєскїѧ по́мыслы ꙗ҆́кѡ  грѣхѡ́мъ вино́вны, ны́нѣ бцⷣе бл҃га́ѧ разорѝ,  бж҃е́ственными твои́ми мл҃твами, и҆ рабы̑ твоѧ̑ и҆зба́ви  болѣ́зненныѧ напа́сти и҆ всѧ́кагѡ вре́да. 
Пѣ́снь и҃ 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене бл҃гоче́ствовавшыѧ, снизше́дъ  ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀  бл҃гослови́те, по́йте гдⷭ҇а. (с. 507) 
На́йде на ны̀ ꙗ҆зы́къ беззако́ненъ, хвалѧ́сѧ  погꙋби́ти слꙋжи́тели твоѧ̑: є҆го́же потре́бльши  пречⷭ҇таѧ, покры́й взыва́ющыѧ: всѧ̑ дѣла̀ бл҃гослови́те  гдⷭ҇нѧ гдⷭ҇а. 
Мнѡ́гїѧ твоѧ̑ щедрѡ́ты млⷭ҇тивнѡ на́съ сп҃са́ютъ,  є҆ди́на бг҃омт҃и, ѿ грѣхо́внагѡ сꙋда̀, и҆ разли́чныхъ  напа́стей: ты́ бо ро́ждши бг҃а, ми́лꙋеши мі́ръ є҆гѡ̀. 
Сла́ва: Ꙗ҆́кѡ ты̀ є҆сѝ крѣ́пость и҆ по́мощь,  не бою́сѧ врагѡ́въ негодова́нїѧ, но пою́ тѧ влⷣчце, и҆  вопїю̀ сн҃ꙋ твоемꙋ̀: бл҃гослови́те всѧ̑ дѣла̀ гдⷭ҇нѧ  гдⷭ҇а. 
И҆ ны́нѣ: На мольбꙋ̀ мою̀ ны́нѣ оу҆млⷭ҇рдисѧ,  и҆ ра́дость въ печа́ли мѣ́сто да́рꙋй мѝ: да пою́ тѧ  влⷣчце, и҆ вопїю̀ сн҃ꙋ твоемꙋ̀: бл҃гослови́те всѧ̑  дѣла̀ гдⷭ҇нѧ гдⷭ҇а. 
Пѣ́снь ѳ҃ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ, тѣ́мъ тѧ̀ всѝ велича́емъ. 
Ѻ҆рꙋ́жїе оу҆́бѡ на ны̀ ѡ҆бостри́въ,  совѣщава́етъ льсти́вый а҆ра́влѧнинъ беззако́нный: ты́ же  дв҃о бцⷣе, си́лою крⷭ҇та̀ и҆ мл҃твъ твои́хъ, воѡрꙋжа́еши  на него̀ рабы̑ твоѧ̑. тѣ́мже проповѣ́даемъ сла́вꙋ  твою̀. 
Крѣ́пость тебѣ̀ на врагѝ даде́сѧ влⷣчце, и҆  и҆збавле́нїе мѝ ѿ бѣ́дъ: что́ же а҆́зъ тебѣ̀  принесꙋ̀, не довѣ́мъ. ѻ҆ба́че, є҆́же и҆́мамъ,  бл҃годаре́нїе приношꙋ́ ти: прїимѝ сїѐ ны́нѣ, и҆ сп҃си́  мѧ. 
Сла́ва: Ѽ мт҃и всѧ́ческихъ творца̀ всесвѣ́тлаѧ,  печа́льныхъ оу҆тѣ́ха, потоплѧ́емыхъ предста́тельница,  и҆ пренемога́ющихсѧ застꙋ́пница, до живота̀ моегѡ̀ ты́ мѧ  сохранѝ. 
И҆ ны́нѣ: Оу҆тѣснѧ́ема мѧ̀ грѣхѝ мно́гими, и҆  бѣда́ми, не пре́зри менѐ всепѣ́таѧ ны́нѣ, тебѣ̀  хвале́нїѧ же́ртвꙋ приношꙋ̀, прилѣ́жнѡ взыва́ѧ тѝ: ст҃а́ѧ  бцⷣе, помози́ ми, тѧ́ бо сла́вѧ пѣ́снь скончава́ю. 
Та́же, Досто́йно є҆́сть: Трист҃о́е, и҆ про́чее  ѻ҆бы́чно, и҆ ѿпꙋ́стъ. (с. 508) 
Въ недѣ́лю оу҆́тра на полꙋ́нощницѣ, 
канѡ́нъ трⷪ҇ченъ, [є҆гѡ́же краестро́чїе:  Четве́ртое пѣ́нїе бг҃ꙋ. Творе́нїе митрофа́ново.]  Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Трⷪ҇цꙋ бг҃онача́льнꙋю да просла́вимъ ѵ҆поста́сьми,  є҆ди́нственное же є҆стество̀ трїе́хъ, соприсносꙋ́щнꙋю,  сопрⷭ҇то́льнꙋю, ю҆́же молѧ́ще, глаго́лемъ: сп҃сѝ и҆̀же  вѣ́рою тебѐ сла́вѧщихъ. 
Пома́засѧ ѿ ѻ҆ц҃а̀ дх҃омъ ра́дованїѧ,  бг҃одѣ́тельнымъ є҆ле́емъ, сн҃ъ, и҆ чл҃вѣ́къ бы́сть, и҆  є҆ди́нагѡ бж҃ества̀ трїѷпоста́сное наꙋчи́лъ є҆́сть. 
Сла́ва: Добро́тꙋ непристꙋ́пныѧ сла́вы твоеѧ̀  є҆ди́нице трисо́лнечнаѧ, серафі́ми не терпѧ́ще зрѣ́ти,  спокрыва́ютсѧ кри́лы: и҆ трист҃ы́ми пѣ́сньми  непреста́ннѡ тебѐ сла́вѧтъ. 
Бг҃оро́диченъ: Неизрече́ннѡ творца̀ родила̀ є҆сѝ  всѣ́хъ пречⷭ҇таѧ, и҆збавлѧ́ющаго дре́внїѧ клѧ́твы  человѣ́ки, и҆ сме́ртныѧ тлѝ, и҆ тобо́ю позна́хомъ  є҆ди́наго бг҃а трїѷпоста́снаго. 
Пѣ́снь г҃ 
І҆рмо́съ: Не мꙋ́дростїю и҆ си́лою и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче. 
Си́лꙋ свы́ше ст҃ы̑мъ твои̑мъ пре́жде а҆пⷭ҇лѡмъ,  ꙗ҆́кѡ посла́лъ є҆сѝ хрⷭ҇тѐ, ѿ ѻ҆ц҃а̀  оу҆тѣ́шителѧ, є҆ди́но ꙗ҆ви́лъ є҆сѝ є҆стество̀  трисо́лнечное. (с. 509) 
Патрїа́рхꙋ а҆враа́мꙋ є҆гда̀ ꙗ҆ви́ласѧ є҆сѝ во  ѡ҆́бразѣ мꙋ́жестѣ, трⷪ҇чнѧ є҆ди́нице, непремѣ́нное  показа́ла є҆сѝ твоеѧ̀ бл҃гости и҆ гдⷭ҇ьства. 
Сла́ва: И҆́же во ѡ҆́бразѣхъ трїе́хъ, є҆ди́нъ  бг҃ъ вѣ́рꙋемый: неѡпи́санный ꙗ҆́вѣ, недомы́слимый  всѣ́ми, и҆зба́ви дꙋ́шы на́шѧ ѿ всѧ́кїѧ ско́рби. 
Бг҃оро́диченъ: Наста́вльшесѧ сн҃а твоегѡ̀  премꙋ́дрыми приведе́ньми, є҆ди́нственное и҆ трисвѣ́тлое  бг҃онача́лїе сла́вимъ, и҆ тебѐ бл҃жи́мъ приснодв҃ꙋ. 
Та́же сѣда́ленъ, гла́съ д҃. Подо́бенъ: Ско́рѡ  предварѝ: 
Трисо́лнечнаѧ, несозда́ннаѧ и҆ є҆диносꙋ́щнаѧ  є҆ди́нице, трїѷпоста́снаѧ и҆ непостижи́маѧ, рабы̑ твоѧ̑  оу҆ще́дри: сп҃сѝ ѿ бѣ́дъ, ꙗ҆́кѡ бг҃ъ млⷭ҇тивъ, тѧ́  бо гдⷭ҇и, є҆ди́наго и҆зба́вителѧ и҆ влⷣкꙋ и҆́мамы,  вопїю́ще: бꙋ́ди на́мъ млⷭ҇тивъ. 
Сла́ва, и҆ ны́нѣ, бг҃оро́диченъ: Мно́гими  ѡ҆бстоѧ́ньми и҆ напа́стьми лю́тыхъ дв҃о, ѡ҆крꙋжа́еми, и҆  ко ѿча́ѧнїю при́снѡ впа́дающе, є҆ди́нꙋ тѧ̀ сп҃се́нїе  и҆ наде́ждꙋ, и҆ стѣ́нꙋ и҆́мамы бцⷣе, и҆ тебѐ по до́лгꙋ  вѣ́рою и҆ ны́нѣ мо́лимъ: сп҃сѝ рабы̑ твоѧ̑. 
Пѣ́снь д҃ 
І҆рмо́съ: Сѣдѧ́й въ сла́вѣ на прⷭ҇то́лѣ  бж҃ества̀, во ѻ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю, и҆ сп҃сѐ  зовꙋ́щыѧ: сла́ва хрⷭ҇тѐ си́лѣ твое́й. 
Пресꙋ́щнꙋю трⷪ҇цꙋ, во є҆ди́ницѣ бж҃ества̀ и҆  гдⷭ҇онача́лїе, съ серафі́мы тебѐ сла́вимъ, ꙗ҆́кѡ  нераздѣ́льно є҆стество̀, ꙗ҆́кѡ непристꙋ́пное, ꙗ҆́кѡ  равноста́тно сла́вою, бж҃е непостижи́мый. 
Раздѣле́ннꙋ сꙋ́щꙋ неизрече́ннѡ ли́цы бж҃ества̀,  и҆ соединѧ́емꙋ держа́вою вкꙋ́пѣ є҆ди́нѣмъ гдⷭ҇ьствомъ,  безпредѣ́льнꙋ є҆ди́нꙋ, неѡпи́саннꙋ, воспѣва́емъ тѧ̀  творца̀ всеѧ̀ тва́ри. (с. 510) 
Сла́ва: Оу҆́мъ безнача́льный, сло́во  неизглаго́ланнѣ родѝ, и҆ бж҃е́ственнаго дх҃а  равномо́щна и҆спꙋстѝ: и҆ сегѡ̀ ра́ди трⷪ҇цꙋ  є҆диносꙋ́щнꙋю, влⷣкꙋ всѣ́хъ бг҃а проповѣ́даемъ. 
Бг҃оро́диченъ: Ви́димь быва́ѧ дре́вними  ѡ҆бра́знѣ, предвозвѣсти́ло є҆́сть, є҆́же ѿ тебѐ  воплоще́нїе, сло́во: но по́слѣжде ꙗ҆́вльсѧ  человѣ́кѡмъ, пои́стиннѣ трїѷпоста́сное є҆динонача́лїе  ꙗ҆вѝ. 
Пѣ́снь є҃ 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми бг҃а,  и҆ родила̀ є҆сѝ безлѣ́тнаго сн҃а, всѣ̑мъ  воспѣва́ющымъ тѧ̀ ми́ръ подава́ющаѧ. 
Разꙋмѣ́вше ѿ вѣ́ры вседѣ́тельнагѡ бж҃ества̀,  є҆ди́но оу҆́бѡ непристꙋ́пно сꙋщество̀, три́ же  ѵ҆поста́си живонача̑льны, сра́слены чте́мъ: ѻ҆ц҃а̀, и҆  сн҃а, и҆ дх҃а ст҃а́гѡ соприсносꙋ́щное бытїѐ. 
Свѣ́те трисо́лнечне, сꙋ́щественнагѡ свѣ́та  твоегѡ̀ возсїѧ́й мѝ є҆ди́нственное бж҃ество̀,  несозда́нное є҆стество̀, и҆ свѣтодѣ́йственный  и҆сто́чниче всѧ́кїѧ свѣтода́тельныѧ зарѝ: да созерца́ю  твою̀ добро́тꙋ неизрече́ннꙋю. 
Сла́ва: Ꙗ҆́кѡ є҆ди́номꙋ сꙋ́щꙋ содѣ́телю  всѧ́ческихъ, и҆ содержи́телю, и҆ ко́рмчїю всепремꙋ́дрꙋ,  вои́стиннꙋ и҆ жи́зни пода́телю, сегѡ̀ ра́ди и҆ вопїе́мъ  тѝ вѣ́рнѡ: влⷣко трисо́лнечне, пою́щыѧ тѧ̀ соблюдѝ. 
Бг҃оро́диченъ: Ѡ҆божи́ти хотѧ̀ дре́вле  и҆стлѣ́вшаго человѣ́ка, за бл҃гость дв҃о созда́вый, и҆  показа́вый ѡ҆́браза бж҃е́ственный зра́къ, чл҃вѣ́къ  бы́сть и҆з̾ тебѐ, є҆ди́но тричи́сленное бг҃онача́лїе  проповѣ́да. 
Пѣ́снь ѕ҃ 
І҆рмо́съ: Возопѝ, проѡбразꙋ́ѧ погребе́нїе  тридне́вное, прⷪ҇ро́къ і҆ѡ́на въ ки́тѣ молѧ́сѧ: ѿ тлѝ  и҆зба́ви мѧ̀, і҆и҃се цр҃ю̀ си́лъ. (с.  511) 
Ꙗ҆вѝ ѻ҆ц҃ъ и҆зглаго́лꙋѧ сн҃овство̀, и҆ дх҃ъ,  хрⷭ҇тꙋ̀ кре́щшꙋсѧ, ви́димь бы́въ: сегѡ̀ ра́ди є҆ди́но и҆  трⷪ҇ческое бг҃онача́лїе сла́вимъ. 
Ꙗ҆́кѡ ви́дѣ тѧ̀ трист҃ы́ми гла́сы воспѣва́емаго  и҆са́їа, на высо́цѣ прⷭ҇то́лѣ сѣдѧ́ща, трⷪ҇ческꙋю  позна̀ є҆ди́нагѡ бг҃онача́лїѧ ѵ҆поста́сь. 
Сла́ва: Возвыше́но се́рдце покажѝ и҆ на́съ ра̑бъ  твои́хъ, высо́кїй цр҃ю̀ трїѷпоста́сне: да твоеѧ̀ сла́вы  зри́мъ ꙗ҆́снѡ свѣ́тлость. 
Бг҃оро́диченъ: Восхотѣ̀ воѡбрази́тисѧ ꙗ҆́вѣ въ  на́ше, ѿ дв҃ы сн҃ъ бж҃їй ꙗ҆́кѡ чл҃вѣколю́бецъ, и҆  бж҃е́ственныѧ сла́вы ѻ҆́бщники человѣ́ки сотворѝ. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Ѻ҆ц҃а̀ нерожде́нна, сн҃а же рожде́нна, и҆ дх҃а  ст҃а́го и҆схо́дна ѿ ѻ҆ц҃а̀ мꙋ́дрствꙋюще,  проповѣ́даемъ безнача́льное црⷭ҇тво и҆ бж҃ество̀  є҆ди́но, є҆́же славосло́вѧще є҆диномꙋ́дреннѡ вопїе́мъ:  трⷪ҇це є҆диносꙋ́щнаѧ, сп҃сѝ на́съ бж҃е. 
Сла́ва, и҆ ны́нѣ, бг҃оро́диченъ: Лѣ́тъ  превы́шше, и҆ пре́жде вѣ̑къ бг҃а, въ лѣ́то родила̀  є҆сѝ преесте́ственнѣ пло́тїю, бг҃а чл҃вѣ́ка  пречⷭ҇таѧ. тѣ́мже тѧ̀ бцⷣꙋ, и҆́стиннѡ и҆ гдⷭ҇ьственнѣ  всѝ и҆сповѣ́дающе, прилѣ́жнѡ тѝ вопїе́мъ: сла́вы  вѣ́чныѧ всѧ̑ сподо́би. 
Пѣ́снь з҃ 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Оу҆чинє́наѧ нбⷭ҇наѧ є҆стєства̀, и҆ оу҆́мныѧ  чи́ны правосла́внѡ всѝ земноро́днїи подража́юще,  сла́вимъ є҆ди́но бж҃ество̀ въ трїе́хъ равнодѣ́тельныхъ  ѵ҆поста́сехъ. [Два́жды.] 
Сла́ва: Рѣ̑чи ст҃ы́хъ прⷪ҇рѡ́къ, тѧ̀ дре́вле  ѡ҆бра́знѡ є҆ди́наго вѣкѡ́въ всѣ́хъ содѣ́телѧ  проѧви́ша, неизрече́ннаго бг҃а и҆ гдⷭ҇а, бг҃онача́льными  тремѝ ѵ҆поста́сьми. (с. 512) 
Бг҃оро́диченъ: И҆́же по сꙋществꙋ̀ неви́димое  сло́во и҆ вседѣ́тельное, ꙗ҆ви́лсѧ є҆сѝ человѣ́кѡмъ,  чл҃вѣ́къ ѿ чⷭ҇тыѧ бг҃омт҃ре, человѣ́ка призыва́ѧ ко  прича́стїю твоегѡ̀ бж҃ества̀. 
Пѣ́снь и҃ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Свѣ́те є҆динонача́льный и҆ трисїѧ́нный,  сꙋщество̀ безнача́льное, добро́то недовѣ́домаѧ, въ  се́рдцы мое́мъ всели́сѧ, и҆ хра́мъ твоегѡ̀ бж҃ества̀,  свѣтови́денъ и҆ чи́стъ покажи́ мѧ, зовꙋ́ща:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Сла́ва: Ѿ разли́чныхъ мѧ̀ страсте́й трⷪ҇це  нераздѣ́льнаѧ, є҆ди́нице несли́тнаѧ, и҆ ѡ҆мраче́нїѧ  прегрѣше́нїй и҆зба́ви, и҆ ѡ҆зарѝ лꙋча́ми твои́ми  бж҃е́ственными: да воѡбразꙋ́ю твою̀ сла́вꙋ, и҆ воспѣва́ю  тѧ̀ сла́вы гдⷭ҇а. 
Бг҃оро́диченъ: Оу҆́мъ оу҆́бѡ нерожде́нный  ѻ҆ц҃ъ, и҆ сло́во соѡбра́зно, и҆ дх҃ъ сопресто́ленъ,  сꙋщество̀, си́ла, бытїѐ: пресꙋ́щнаѧ, неизрече́ннаѧ,  великодѣ́йственнаѧ трⷪ҇це, є҆ди́нице, соблюда́й ста́до  твоѐ мл҃твами бцⷣы, ꙗ҆́кѡ є҆стество́мъ  чл҃вѣколю́бецъ. 
Пѣ́снь ѳ҃ 
І҆рмо́съ: Всѧ́къ земноро́дный да взыгра́етсѧ  дх҃омъ просвѣща́емь, да торжествꙋ́етъ же безпло́тныхъ  оу҆мѡ́въ є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ всебл҃же́ннаѧ  бцⷣе, чⷭ҇таѧ приснодв҃о. 
Всѐ къ тебѣ̀ ны́нѣ дви́жꙋ се́рдце моѐ и҆  мы́сль, и҆ предложє́нїѧ же всеѧ̀ дꙋшѝ и҆ тѣ́ла,  содѣ́телю и҆ и҆зба́вителю моемꙋ̀, є҆динонача́льне, и҆  трисвѣ́тле, и҆ вопїю́ ти: сп҃си́ мѧ раба̀ твоего̀ ѿ  всѧ́кихъ и҆скꙋше́нїй и҆ скорбе́й. [Два́жды.] (с. 513) 
Сла́ва: Возвы́си на́шъ оу҆́мъ, и҆ мы́сль къ  тебѣ̀ вы́шнемꙋ, просвѣтѝ твои́ми сїѧ́ньми пречⷭ҇тыми,  ѻ҆́ч҃е, сло́ве, оу҆тѣ́шителю, во свѣ́тѣ живы́й  непристꙋ́пнѣмъ, сла́вы сл҃нце, свѣтоде́ржче, всегда̀  сла́вити тѧ̀ є҆динонача́льнаго бг҃а трїѷпоста́снаго. 
Бг҃оро́диченъ: Сп҃сѝ и҆̀же въ тѧ̀ вѣ́рꙋющыѧ  гдⷭ҇и, и҆ проповѣ́дающыѧ безнача́льное присносꙋ́щное  сꙋщество̀ є҆ди́но, три́ же ли́ца бг҃онача̑льна и҆  соѡбра́зна, твоегѡ̀ гдⷭ҇ьствїѧ, и҆ бж҃е́ственныѧ сла́вы  твоеѧ̀ сподо́би, мольба́ми чⷭ҇тыѧ бг҃ома́тере. 
Посе́мъ припѣ́вы григо́рїа сїнаи́та: Досто́йно  є҆́сть: И҆ про́чее полꙋ́нощницы. 
Въ недѣ́лю оу҆́тра по шестоѱа́лмїи, 
Бг҃ъ гдⷭ҇ь, и҆ ꙗ҆ви́сѧ на́мъ: на гла́съ д҃.  Та́же тропа́рь: Свѣ́тлꙋю воскрⷭ҇нїѧ про́повѣдь:  два́жды. Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́ное: Та́же ѻ҆бы̑чнаѧ стїхослѡ́вїѧ  ѱалти́ра. 
По а҃-мъ стїхосло́вїи сѣда́льны воскрⷭ҇ны, гла́съ  д҃: 
Воззрѣ́вшѧ на гро́бный вхо́дъ, и҆ пла́мене  а҆́гг҃льскагѡ не терпѧ́щѧ мѷронѡ́сицы, съ тре́петомъ  дивлѧ́хꙋсѧ, глаго́лющѧ: є҆гда̀ оу҆кра́десѧ ѿве́рзый  разбо́йникꙋ ра́й; є҆да́ ли воста̀, и҆́же и҆ пре́жде  стра́сти проповѣ́давый воста́нїе; вои́стиннꙋ воскр҃се  хрⷭ҇то́съ, сꙋ́щымъ во а҆́дѣ подаѧ̀ живо́тъ, и҆  воскрⷭ҇нїе. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Во́льнымъ твои́мъ совѣ́томъ крⷭ҇тъ претерпѣ́лъ  є҆сѝ сп҃се: и҆ во гро́бѣ но́вѣ человѣ́цы положи́ша  тѧ̀ сме́ртнїи, сло́вомъ концы̀ соста́вльшаго. тѣ́мже  свѧ́занъ бы́сть чꙋ́ждїй: сме́рть лю́тѡ плѣнѧ́шесѧ, и҆  сꙋ́щїи во (с. 514) а҆́дѣ всѝ взыва́хꙋ живоно́сномꙋ  воста́нїю твоемꙋ̀: хрⷭ҇то́съ воскр҃се, жизнода́вецъ  пребыва́ѧй во вѣ́ки. 
Сла́ва, и҆ ны́нѣ, бг҃оро́диченъ: Оу҆диви́сѧ  і҆ѡ́сифъ, є҆́же па́че є҆стества̀ зрѧ̀, и҆ внима́ше  мы́слїю и҆́же на рꙋно̀ до́ждь, въ безсѣ́меннѣмъ  зача́тїи твое́мъ бцⷣе, кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй, и҆ свидѣ́тельствꙋѧ  ѻ҆брꙋ́чникъ тво́й и҆ храни́тель, сщ҃е́нникѡмъ взыва́ше:  дв҃а ражда́етъ, и҆ по ржⷭ҇твѣ̀ па́ки дв҃а пребыва́етъ. 
По в҃-мъ стїхосло́вїи сѣда́льны воскрⷭ҇ны, гла́съ  д҃: 
Подо́бенъ: Ско́рѡ предварѝ: 
Воскр҃слъ є҆сѝ ꙗ҆́кѡ безсме́ртный ѿ гро́ба  сп҃се, совоздви́глъ є҆сѝ мі́ръ тво́й си́лою твое́ю  хрⷭ҇тѐ бж҃е на́шъ, сокрꙋши́лъ є҆сѝ въ крѣ́пости  сме́рти держа́вꙋ, показа́лъ є҆сѝ млⷭ҇тиве, воскрⷭ҇нїе  всѣ̑мъ: тѣ́мже тѧ̀ и҆ сла́вимъ є҆ди́не чл҃вѣколю́бче. 
Сті́хъ: И҆сповѣ́мсѧ тебѣ̀, гдⷭ҇и, всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
Съ го́рнихъ высо́тъ соше́дъ гаврїи́лъ, и҆ къ  ка́меню пристꙋ́пль, и҆дѣ́же ка́мень жи́зни, бѣлоносѧ́й  взыва́ше ко пла́чꙋщымъ: преста́ните вы̀ ѿ рыда́нїѧ  во́плѧ, и҆мѣ́ющыѧ и҆ ны́нѣ млⷭ҇тивное: є҆го́же бо  и҆́щете пла́чꙋщѧ, дерза́йте, ꙗ҆́кѡ вои́стиннꙋ воста́лъ  є҆́сть. тѣ́мже возопі́йте а҆пⷭ҇лѡмъ: ꙗ҆́кѡ воскр҃се  гдⷭ҇ь, воста́вшемꙋ поклони́тесѧ ра́дость прїе́мшѧ.  дерза́йте оу҆́бѡ, да дерза́етъ оу҆́бѡ и҆ є҆́ѵа. 
Сла́ва, и҆ ны́нѣ, бг҃оро́диченъ: Оу҆диви́шасѧ  чⷭ҇таѧ, всѝ а҆́гг҃лѡвъ ли́цы та́инствꙋ твоегѡ̀ рожде́нїѧ  стра́шномꙋ: ка́кѡ и҆́же всѧ̑ содержа́й ма́нїемъ  є҆ди́нѣмъ, ѡ҆б̾ѧ́тїи твои́ми ꙗ҆́кѡ человѣ́къ  содержава́етсѧ, и҆ прїе́млетъ нача́ло превѣ́чный и҆  млеко́мъ пита́етсѧ, и҆́же всѧ́кое дыха́нїе пита́ѧй  неизрече́нною бл҃гостїю; и҆ тѧ̀ ꙗ҆́кѡ вои́стиннꙋ бж҃їю  мт҃рь хва́лѧще сла́вѧтъ. (с. 515) 
По непоро́чныхъ ѵ҆пакоѝ, гла́съ д҃: 
Ꙗ҆̀же твоегѡ̀ пресла́внагѡ воста́нїѧ, предте́кшѧ  мѷронѡ́сицы, а҆пⷭ҇лѡмъ проповѣ́дахꙋ хрⷭ҇тѐ, ꙗ҆́кѡ  воскр҃слъ є҆сѝ ꙗ҆́кѡ бг҃ъ, подаѧ̀ мі́рови ве́лїю  млⷭ҇ть. 
Степє́нна, гла́съ д҃. А҆нтїфѡ́нъ а҃, и҆́хже  стїхѝ повторѧ́юще пое́мъ: 
Ѿ ю҆́ности моеѧ̀ мно́зи бо́рютъ мѧ̀ стра̑сти, но  са́мъ мѧ̀ застꙋпѝ, и҆ сп҃сѝ сп҃се мо́й. 
Ненави́дѧщїи сїѡ́на, посрами́тесѧ ѿ гдⷭ҇а,  ꙗ҆́кѡ трава́ бо ѻ҆гне́мъ бꙋ́дете и҆зсо́хше. 
Сла́ва: Ст҃ы́мъ дх҃омъ всѧ́ка дꙋша̀ живи́тсѧ, и҆  чистото́ю возвыша́етсѧ, свѣтлѣ́етсѧ трⷪ҇ческимъ  є҆ди́нствомъ сщ҃еннота́йнѣ. 
И҆ ны́нѣ, то́йже. 
А҆нтїфѡ́нъ в҃: 
Воззва́хъ тебѣ̀ гдⷭ҇и те́плѣ, и҆з̾ глꙋбины̀  дꙋшѝ моеѧ̀, и҆ мнѣ̀ да бꙋ́дꙋтъ на послꙋша́нїе  бж҃е́ствєннаѧ твоѧ̑ оу҆шеса̀. 
На гдⷭ҇а наде́ждꙋ всѧ́къ кто̀ стѧжа́въ, вы́шшїй  є҆́сть всѣ́хъ скорбѧ́щихъ. 
Сла́ва: Ст҃ы́мъ дх҃омъ то́чатсѧ бл҃года̑тныѧ  стрꙋи̑, напаѧ́ющѧ всѧ́кꙋ тва́рь ко ѡ҆живле́нїю. 
И҆ ны́нѣ, то́йже. 
А҆нтїфѡ́нъ г҃: 
Се́рдце моѐ къ тебѣ̀ сло́ве да возвы́ситсѧ, и҆  да ничто́же оу҆слади́тъ мѧ̀ ѿ мїрски́хъ красо́тъ на  сла́бость. 
Къ ма́тери свое́й ꙗ҆́коже и҆́мать кто̀ любо́вь,  ко гдⷭ҇ꙋ те́пльше любле́нїемъ до́лжни є҆смы̀. 
Сла́ва: Ст҃ы́мъ дх҃омъ бг҃овѣ́дѣнїѧ бога́тство,  зрѣ́нїѧ, и҆ премꙋ́дрости: всѧ̑ бо въ се́мъ ѻ҆те́чєскаѧ  велѣ̑нїѧ сло́во ѿкрыва́етъ. 
И҆ ны́нѣ, то́йже. 
Прокі́менъ, гла́съ д҃: Воскрⷭ҇нѝ гдⷭ҇и, помозѝ  на́мъ, и҆ и҆зба́ви на́съ и҆́мене твоегѡ̀ ра́ди. (с. 516)  Сті́хъ: Бж҃е оу҆ши́ма на́шима оу҆слы́шахомъ:  Всѧ́кое дыха́нїе: Є҆ѵⷢ҇лїе воскрⷭ҇но. Воскрⷭ҇нїе  хрⷭ҇то́во: Ѱало́мъ н҃. И҆ прѡ́чаѧ по ѻ҆бы́чаю. 
Канѡ́нъ воскрⷭ҇нъ, творе́нїе і҆ѡа́нна дамаскина̀. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма а҆мали́ковꙋ си́лꙋ  въ пꙋсты́ни побѣди́лъ є҆́сть. 
Припѣ́въ: Сла́ва гдⷭ҇и ст҃о́мꙋ воскрⷭ҇нїю  твоемꙋ̀. 
Возне́слсѧ є҆сѝ на пречⷭ҇тѣмъ дре́вѣ  крⷭ҇тнѣмъ, на́ше ѿпаде́нїе и҆справлѧ́ѧ, є҆́же на  дре́вѣ и҆сцѣлѧ́ѧ всегꙋби́тельство влⷣко, ꙗ҆́кѡ бл҃гъ  и҆ всеси́ленъ. 
Во гро́бѣ пло́тски, во а҆́дѣ же съ дꙋше́ю,  ꙗ҆́кѡ бг҃ъ: въ раи́ же съ разбо́йникомъ, и҆ на  прⷭ҇то́лѣ бы́лъ є҆сѝ хрⷭ҇тѐ, со ѻ҆ц҃е́мъ и҆ дх҃омъ,  всѧ̑ и҆сполнѧ́ѧ неѡпи́санный. 
Бг҃оро́диченъ: Без̾ сѣ́мене ѻ҆́ч҃ею во́лею ѿ  бж҃е́ственнагѡ дх҃а бж҃їѧ зачала̀ є҆сѝ сн҃а, и҆ пло́тїю  родила̀ є҆сѝ: и҆́же и҆з̾ ѻ҆ц҃а̀ без̾ ма́тере, на́съ  же ра́ди, и҆з̾ тебѐ без̾ ѻ҆ц҃а̀. 
Дрꙋгі́й канѡ́нъ крⷭ҇товоскре́сенъ. Гла́съ д҃. 
Пѣ́снь а҃ 
І҆рмо́съ: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а: 
И҆сцѣли́лъ є҆сѝ сокрꙋше́нїе человѣ́чества  гдⷭ҇и, бж҃е́ственною твое́ю кро́вїю ѡ҆бнови́вый то̀: и҆  сокрꙋши́лъ є҆сѝ си́льнаго въ крѣ́пости, и҆́же дре́вле  сокрꙋши́вшаго твоѐ созда́нїе. 
Ме́ртвыхъ воста́нїе, оу҆мерщвле́нїемъ бы́лъ  є҆сѝ: крѣ́пость бо ѿѧ́тсѧ оу҆мерщвле́нїѧ, бра́вшисѧ  съ жи́знїю вѣ́чною, и҆́же всѣ́ми влады́чествꙋющꙋ  воплоще́нномꙋ бг҃ꙋ. 
Бг҃оро́диченъ: Красе́нъ превы́шши нбⷭ҇ныхъ си́лъ,  бж҃е́ственный тво́й бы́сть хра́мъ ѡ҆дꙋшевле́нный, ꙾во  оу҆тро́бѣ ты̀ носи́вши дв҃о, горо̀ ст҃а́ѧ꙾꙾ꙗ҆́же во  оу҆тро́бѣ тѧ̀ носи́вшаѧ дв҃о, гора̀ ст҃а́ѧ твоѧ̀꙾,  бг҃а на́шего. (с. 517) 
И҆́нъ канѡ́нъ прест҃ѣ́й бцⷣѣ, [є҆гѡ́же  краестро́чїе: Четве́ртаѧ пѣ́снь всесла́внѣй  ѻ҆трокови́цѣ.] Гла́съ д҃. 
Пѣ́снь а҃ 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы: 
Сотрѧсо́шасѧ лю́дїе, смѧто́шасѧ ꙗ҆зы́цы, црⷭ҇твїѧ  же держа̑внаѧ оу҆клони́шасѧ чⷭ҇таѧ, ѿ стра́ха ржⷭ҇тва̀  твоегѡ̀: прїи́де бо цр҃ь мо́й, и҆ низложѝ мꙋчи́телѧ, и҆  мі́ръ ѿ тлѝ и҆зба́ви. 
Жили́ще своѐ живы́й въ вы́шнихъ, къ человѣ́кѡмъ  соше́дъ, ѡ҆свѧтѝ хрⷭ҇тѐ, и҆ непоколеби́мо ꙗ҆вѝ:  є҆ди́на бо по ржⷭ҇твѣ̀ дв҃ства сокро́вище, зижди́телѧ  ро́ждши пребыла̀ є҆сѝ. 
Пѣ́снь г҃ 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆  прибѣ́жище, и҆ оу҆твержде́нїе. 
Дре́во живо́тное, мы́сленный и҆́стинный  вїногра́дъ, на крⷭ҇тѣ̀ ви́ситъ, всѣ̑мъ и҆сточа́ѧ  нетлѣ́нїе. 
Ꙗ҆́кѡ вели́къ, ꙗ҆́кѡ стра́шенъ, ꙗ҆́кѡ а҆́дово  низло́жь шата́нїе, и҆ ꙗ҆́кѡ бг҃ъ нетлѣ́ненъ, ны́нѣ  пло́тски воскр҃се. 
Бг҃оро́диченъ: Ты̀ є҆ди́на сꙋ́щымъ на землѝ,  ꙗ҆́же па́че є҆стества̀ бл҃ги́хъ хода́таица, мт҃и бж҃їѧ  была̀ є҆сѝ: тѣ́мже тѝ, ра́дꙋйсѧ, прино́симъ. 
И҆́нъ 
І҆рмо́съ: Твоѧ̑ пѣсносло́вцы бцⷣе: 
꙾Ꙗ҆́домъ и҆спо́лненный мнѣ̀꙾꙾ꙗ҆́домъ  и҆спо́лнены въ мѧ̀꙾ ѕмі́й зꙋ́бы вонзѐ, сп҃се, ꙗ҆̀же  вседержи́телю влⷣко, гвоздьмѝ рꙋ́къ твои́хъ сокрꙋши́лъ  є҆сѝ: ꙗ҆́кѡ нѣ́сть ст҃ъ во ст҃ы́хъ, па́че тебѐ  чл҃вѣколю́бче. 
Ви́дѣнъ бы́лъ є҆сѝ чл҃вѣколю́бче во́лею во  гро́бѣ ме́ртвъ, животво́рче, и҆ врата̀ разве́рглъ є҆сѝ  а҆́дѡва, ꙗ҆̀же ѿ вѣкѡ́въ дꙋша́мъ: ꙗ҆́кѡ нѣ́сть ст҃ъ  во ст҃ы́хъ ра́звѣ тебѐ чл҃вѣколю́бче. 
Бг҃оро́диченъ: Неѡра́на бразда̀ ꙗ҆ви́ласѧ є҆сѝ,  кла́съ живо́тный ро́ждши, всѣ̑мъ причаща́ющымсѧ  безсме́ртїю хода́таѧ, во ст҃ы́хъ ст҃а́го свѧ́тѡ  почива́ющаго. (с. 518) 
И҆́нъ. І҆рмо́съ: Съ высоты̀ снизше́лъ є҆сѝ  во́лею на зе́млю: 
Ѡ҆чища́етсѧ человѣ́кѡвъ сꙋщество̀, тобо́ю  присовокꙋ́пльшеесѧ нестерпи́момꙋ бж҃е́ственномꙋ ѻ҆гню̀:  ꙗ҆́кѡ сокрове́нный, пречⷭ҇таѧ дв҃о, въ тебѣ̀ хлѣ́бъ  и҆спе́кшеесѧ, и҆́же и҆ тебѐ неврежде́ннꙋ сохра́ншемꙋ. 
Ка́ѧ сїѧ̀ ꙗ҆́же вои́стиннꙋ бли́зъ бг҃а; ꙗ҆́кѡ  превозше́дши всѧ̑ а҆́гг҃льскїѧ чи́ны, є҆ди́на добро́тою  дв҃ства, ꙗ҆́кѡ мт҃и сїѧ́ющи вседержи́телѧ. 
Пѣ́снь д҃ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, со́лнце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Возше́лъ є҆сѝ, стра̑сти моѧ̑ и҆сцѣлѧ́ѧ, на  крⷭ҇тъ стрⷭ҇тїю пречⷭ҇тыѧ пло́ти твоеѧ̀, въ ню́же во́лею  ѡ҆бле́клсѧ є҆сѝ. тѣ́мже тѝ взыва́емъ: сла́ва си́лѣ  твое́й гдⷭ҇и. 
Безгрѣ́шнагѡ сме́рть вкꙋси́вши, животворѧ́щагѡ  тѣ́ла твоегѡ̀, досто́йнѡ влⷣко оу҆мертви́сѧ: мы́ же  вопїе́мъ тѝ, сла́ва си́лѣ твое́й гдⷭ҇и. 
Бг҃оро́диченъ: Неискꙋсобра́чнѡ родила̀ є҆сѝ  дв҃о, и҆ по ржⷭ҇твѣ̀ ꙗ҆ви́ласѧ є҆сѝ дв҃ствꙋющи па́ки:  тѣ́мже немо́лчными гла́сы, є҆́же ра́дꙋйсѧ тебѣ̀  влⷣчце, вѣ́рою несꙋмнѣ́нною взыва́емъ. 
И҆́нъ. І҆рмо́съ: Неизслѣ́дный бж҃їй совѣ́тъ: 
Взако́ненъ сы́й і҆и҃ль, тебѐ хрⷭ҇тѐ  взако́нившагѡ бг҃а не позна̀: но ꙗ҆́кѡ беззако́нника,  законопрестꙋпа́ѧ, на крⷭ҇тѣ̀ пригвоздѝ, и҆́же  законоположе́нїю недосто́йный. 
Ѡ҆боже́на твоѧ̑ сп҃се дш҃а̀, а҆́дѡва сокрѡ́вища  плѣни́вши, ꙗ҆́же ѿ вѣ́ка совоскр҃сѝ дꙋ́шы:  живоно́сное же тѣ́ло всѣ̑мъ нетлѣ́нїе и҆сточѝ. 
Бг҃оро́диченъ: Тебѐ приснодв҃ꙋ и҆ и҆́стиннꙋю  бцⷣꙋ всѝ сла́вимъ, ю҆́же проѡбразова́ше бг҃ови́дцꙋ  мѡѷсе́ю неѡпа́льнѡ пречⷭ҇таѧ, кꙋпина̀, ѻ҆гню̀  примѣси́вшисѧ. (с. 519) 
И҆́нъ. І҆рмо́съ: Сѣдѧ́й въ сла́вѣ: 
Поживѐ съ человѣ́ки, ви́димь бы́въ неви́димый,  во зра́цѣ сы́й непостижи́магѡ бж҃ества̀, и҆ воѡбра́жьсѧ  и҆з̾ тебѐ ѻ҆трокови́це въ чꙋжде́е, вѣ́дꙋщихъ тѧ̀  чⷭ҇тꙋю бг҃ома́терь сп҃са́етъ. 
Прїѧ́тъ въ веще́ственнѣ дв҃а невеще́ственнаго, въ  прича́стїи вещества̀, млⷣнца ѿ неѧ̀ бы́вша. тѣ́мже во  двꙋ̀ сꙋщєствꙋ̀, є҆ди́нъ познава́етсѧ плотоно́сецъ бг҃ъ,  и҆ человѣ́къ пресꙋ́щественный. 
По ржⷭ҇твѣ́ тѧ дв҃ꙋ, и҆́же въ дв҃ꙋ тѧ̀ всели́сѧ,  и҆ ро́ждьсѧ без̾ сѣ́мене, сло́во и҆ бг҃ъ пребы́сть, и҆  въ ржⷭ҇твѣ̀ дв҃ꙋ сохранѝ, ꙗ҆́кѡ влⷣка и҆ зижди́тель  всеѧ̀ тва́ри. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ  прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ вѣ́рою воспѣва́ющыѧ тѧ̀. 
Ты̀ гдⷭ҇и, къ землѝ млⷭ҇тивнѡ соше́лъ є҆сѝ: ты̀  возне́слъ є҆сѝ па́дшее человѣ́ческое сꙋщество̀, на  дре́вѣ воздвиза́емь. 
Ты̀ взѧ́лъ мѝ є҆сѝ хрⷭ҇тѐ, прегрѣше́нїй  ѡ҆сꙋжде́нїе: ты̀ разрꙋши́лъ є҆сѝ бѡлѣ́зни смє́ртныѧ  ще́дре, бж҃е́ственнымъ воскр҃се́нїемъ твои́мъ. 
Бг҃оро́диченъ: Тѧ̀ ѻ҆рꙋ́жїе непобѣди́мое на  врагѝ предлага́емъ, тѧ̀ оу҆твержде́нїе, и҆ наде́ждꙋ  на́шегѡ сп҃се́нїѧ бг҃оневѣ́сто стѧжа́хомъ. 
И҆́нъ. І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй: 
Прїѧ́тъ тѧ̀ всего̀ оу҆сты̀ а҆́дъ безꙋ́мный: на  крⷭ҇тѣ́ бо пригвожде́на тѧ̀ ви́дѣвъ, копїе́мъ  прободе́на, бездыха́нна, жива́го бг҃а, про́ста вмѣнѧ́ше  человѣ́ка. разꙋмѣ́ же и҆скꙋси́вый крѣ́пость твоегѡ̀  бж҃ества̀. 
Разрꙋше́ный, чл҃вѣколю́бче, хра́мъ твоегѡ̀  тѣлесѐ, гро́бъ раздѣли́вый и҆ а҆́дъ нево́лею ꙾ѻ҆́ба  сꙋда̀ и҆стѧзꙋ́еми сꙋ́ть꙾꙾ѻ҆́ба и҆стѧзꙋ́етасѧ꙾: ѻ҆́въ  оу҆́бѡ ст҃ы́хъ твои́хъ дꙋ́шы, тѣлеса́ же дрꙋгі́й  соѿсыла́юще, безсме́ртне. (с. 520) 
Бг҃оро́диченъ: Сѐ ны́нѣ и҆спо́лнисѧ  прⷪ҇ро́ческое прорече́нїе: ты́ бо неискꙋсобра́чнаѧ дв҃о,  и҆мѣ́ла є҆сѝ во оу҆тро́бѣ над̾ всѣ́ми бг҃а и҆  родила̀ є҆сѝ безлѣ́тнаго сн҃а, всѣ̑мъ воспѣва́ющымъ  тѧ̀, ми́ръ подава́юща. 
И҆́нъ. І҆рмо́съ: Ны́нѣ воста́нꙋ: 
До́мъ тѧ̀ сла́вы, го́рꙋ бж҃їю ст҃ꙋ́ю чⷭ҇таѧ,  невѣ́стꙋ, черто́гъ, хра́мъ ѡ҆сщ҃е́нїѧ, сн҃ъ бж҃їй, въ  тѧ̀ всели́всѧ, и҆ ра́й сла́дости присносꙋ́щныѧ на́мъ  содѣ́ла. 
Пло́ть ѿ кро́ве дв҃ственныѧ прїѧ́лъ є҆сѝ  хрⷭ҇тѐ, безсѣ́меннꙋ, пречⷭ҇тꙋ, ѵ҆поста́снꙋ, и҆  слове́снꙋ и҆ оу҆́мнꙋ, ѡ҆дꙋшевле́ннꙋ, дѣ́йственнꙋ,  хотѣ́тельнꙋ, самовлады́чнꙋ и҆ самовла́стнꙋ. 
Мꙋчи́телей ра́зꙋмъ дв҃ственное посрамѝ чре́во:  млⷣнцъ бо ꙗ҆́звꙋ а҆́спїднꙋю дꙋшегꙋ́бнꙋю и҆спыта̀  рꙋко́ю, и҆ ѿстꙋ́пника го́рдаго низло́жъ, вѣ́рныхъ  под̾ но́зѣ покорѝ. 
Пѣ́снь ѕ҃ 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Возше́лъ є҆сѝ на крⷭ҇тъ, си́лою препоѧ́савсѧ, и҆  сопле́тсѧ съ мꙋчи́телемъ ꙗ҆́кѡ бг҃ъ, съ высоты̀ све́рглъ  є҆сѝ, а҆да́ма же непобѣди́мою си́лою воскр҃си́лъ  є҆сѝ. 
Воскрⷭ҇лъ є҆сѝ блиста́ѧйсѧ кра́сный и҆з̾ гро́ба  хрⷭ҇тѐ, и҆ разгна́лъ є҆сѝ всѧ̑ врагѝ бж҃е́ственною  си́лою твое́ю, и҆ всѧ̑ ꙗ҆́кѡ бг҃ъ, весе́лїѧ и҆спо́лнилъ  є҆сѝ. 
Бг҃оро́диченъ: Ѽ чꙋ́до всѣ́хъ чꙋде́съ  новѣ́йшее! ꙗ҆́кѡ дв҃а во оу҆тро́бѣ, всѧ́чєскаѧ  ѡ҆бдержа́щаго неискꙋсомꙋ́жнѡ заче́нши, не тѣсновмѣстѝ. 
И҆́нъ. І҆рмо́съ: Прїидо́хъ во глꙋбины̑ мѡрскі́ѧ: 
Ѿве́рзе горта́нь сво́й а҆́дъ, и҆ пожре́ мѧ, и҆  дꙋ́шꙋ разширѝ безꙋ́мный: но хрⷭ҇то́съ соше́дъ, возведѐ  жи́знь мою̀, ꙗ҆́кѡ чл҃вѣколю́бецъ. (с. 521) 
Поги́бе сме́ртїю сме́рть, оу҆ме́рый бо воскр҃се,  нетлѣ́нїе мнѣ̀ да́рꙋѧ: ꙗ҆́вльсѧ же жена́мъ провѣща̀  ра́дость безсме́ртный. 
Бг҃оро́диченъ: Нестерпи́магѡ бж҃ества̀  вмѣсти́лище чи́стое оу҆тро́ба твоѧ̀ ꙗ҆ви́сѧ, ѽ бцⷣе!  є҆́же без̾ стра́ха нбⷭ҇нїи чи́нове воззрѣ́ти не  возмого́ша. 
И҆́нъ. І҆рмо́съ то́йже. 
Дре́вле оу҆́бѡ прельсти́ мѧ ѕмі́й, и҆ оу҆мори́  мѧ, прама́терїю мое́ю є҆́ѵою: ны́нѣ же чⷭ҇таѧ, тобо́ю  созда́вый мѧ̀ и҆з̾ и҆стлѣ́нїѧ воззва̀. 
Бе́здна тѧ̀ бе́зднꙋ неизрече́ннѡ бл҃гоꙋтро́бїѧ  ѻ҆трокови́це, и҆збра́ннꙋю показа̀ чꙋде́съ: и҆́бо и҆з̾  тебѐ мо́лнїею бж҃ества̀, би́серъ хрⷭ҇то́съ возсїѧ̀. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Сп҃съ и҆ и҆зба́витель мо́й, и҆з̾ гро́ба ꙗ҆́кѡ  бг҃ъ воскр҃сѝ ѿ оу҆́зъ земнорѡ́дныѧ, и҆ врата̀  а҆́дѡва сокрꙋшѝ, и҆ ꙗ҆́кѡ влⷣка воскр҃се тридне́венъ. 
І҆́косъ: Воскр҃сшаго и҆з̾ ме́ртвыхъ, хрⷭ҇та̀  жизнода́вца тридне́вна и҆з̾ гро́ба, и҆ врата̀ смє́ртнаѧ  дне́сь сокрꙋ́шшаго си́лою свое́ю, и҆ а҆́да  оу҆мертви́вшаго, и҆ жа́ло сме́ртное сте́ршаго, и҆  а҆да́ма со є҆́ѵою свободи́вшаго, воспои́мъ всѝ  земноро́днїи, вопїю́ще хвалꙋ̀ прилѣ́жнѡ: то́й бо ꙗ҆́кѡ  є҆ди́нъ крѣ́пкїй, бг҃ъ и҆ влⷣка, воскр҃се тридне́венъ. 
Пѣ́снь з҃ 
І҆рмо́съ: Въ пещѝ а҆враа́мстїи ѻ҆́троцы  персі́дстѣй любо́вїю бл҃гоче́стїѧ па́че, не́жели  пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Къ нетлѣ́нїю человѣ́чество призва́сѧ,  бж҃е́ственною и҆змове́но кро́вїю хрⷭ҇то́вою, бл҃года́рнѡ  воспѣва́ющее: бл҃гослове́нъ є҆сѝ въ хра́мѣ сла́вы  твоеѧ̀ гдⷭ҇и. 
Ꙗ҆́кѡ живоно́сецъ, ꙗ҆́кѡ раѧ̀ краснѣ́йшїй  вои́стиннꙋ, и҆ черто́га всѧ́кагѡ ца́рскагѡ показа́сѧ  свѣтлѣ́йшїй хрⷭ҇тѐ, гро́бъ тво́й, и҆сто́чникъ на́шегѡ  воскрⷭ҇нїѧ. (с. 522) 
Бг҃оро́диченъ: Вы́шнѧгѡ ѡ҆свѧще́нное бж҃е́ственное  селе́нїе ра́дꙋйсѧ, тобо́ю бо даде́сѧ ра́дость бцⷣе,  зовꙋ́щымъ: бл҃гослове́на ты̀ въ жена́хъ є҆сѝ  всенепоро́чнаѧ влⷣчце. 
И҆́нъ. І҆рмо́съ: Не послꙋжи́ша тва́ри бг҃омꙋ́дрїи  па́че созда́вшагѡ: 
Смири́лъ є҆сѝ на дре́во воздвиза́емь, ѻ҆́ко  высо́кое, и҆ превознесе́ннꙋю бро́вь на зе́млю низложи́лъ  є҆сѝ, сп҃сы́й человѣ́ка: препѣ́тый ѻ҆тцє́въ гдⷭ҇ь  и҆ бг҃ъ бл҃гослове́нъ є҆сѝ. 
Си́лою твое́ю ро́гъ на́шъ возвы́си слꙋжа́щихъ тѝ,  воскр҃сы́й и҆з̾ ме́ртвыхъ, и҆ а҆́дово и҆стощи́вый  пре́жде многочеловѣ́чное бога́тство, влⷣко: препѣ́тый  ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ. 
Трⷪ҇ченъ: Рече́нїємъ бж҃е́ствєннымъ  послѣ́дꙋюще, сла́вимъ є҆ди́но бж҃ество̀, ꙗ҆́кѡ въ  трїе́хъ свѣ́тѣхъ неслїѧ́нно, непресѣко́мо, пла́мень  вѣ́чный просвѣща́ющїй всю̀ тва́рь, зовꙋ́щꙋю: бж҃е  бл҃гослове́нъ є҆сѝ. 
И҆́нъ. І҆рмо́съ: Ю҆́ношы трѝ въ вавѷлѡ́нѣ: 
Привлачи́тъ мѧ̀ къ пѣ́нїю ꙾любо́вь дѣ́вственнаѧ,  ѻ҆́гнь꙾꙾любвѐ дѣ́вственныѧ ѻ҆́гнь꙾, и҆́же въ  се́рдцы, вопи́ти мт҃ри и҆ дв҃ѣ: бл҃гослове́ннаѧ, гдⷭ҇ь  си́ламъ съ тобо́ю. 
Превы́шши тва́ри ꙗ҆ви́ласѧ є҆сѝ, ꙗ҆́кѡ творца̀  ро́ждши и҆ гдⷭ҇а. тѣ́мже тѝ вопїю̀ бцⷣе:  бл҃гослове́ннаѧ, гдⷭ҇ь си́ламъ съ тобо́ю. 
Трⷪ҇ченъ: Гдⷭ҇ьство тѧ̀ є҆ди́но чты́й, въ трїе́хъ  сщ҃е́нїихъ нераздѣ́льно, воспѣва́ю трїѷпоста́сное  є҆стество̀, бл҃гослове́ннаѧ, взыва́ѧ тебѣ̀, ꙗ҆́же всѧ̑  оу҆правлѧ́ющаѧ. 
Пѣ́снь и҃ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Рꙋ́цѣ распросте́ръ на крⷭ҇тѣ̀, ꙗ҆зы́ки всѧ̑  собра́лъ є҆сѝ, и҆ є҆ди́нꙋ ꙗ҆ви́лъ є҆сѝ влⷣко  цр҃ковь воспѣва́ющꙋю тѧ̀, (с. 523) ꙾земнꙋ́ю и҆  нбⷭ҇нꙋю꙾꙾зємны́мъ и҆ небє́снымъ꙾, согла́снѡ пою́щымъ:  бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Бѣлоѡбра́зенъ ꙗ҆ви́сѧ жена́мъ, непристꙋ́пнымъ  свѣ́томъ воскрⷭ҇нїѧ блиста́ѧйсѧ а҆́гг҃лъ, что̀ жива́го  во гро́бѣ, вопїѧ̀, и҆́щете ꙗ҆́кѡ ме́ртва; вои́стиннꙋ  воста̀ хрⷭ҇то́съ, є҆мꙋ́же вопїе́мъ: всѧ̑ дѣла̀ по́йте  гдⷭ҇а, и҆ превозноси́те во всѧ̑ вѣ́ки. 
Бг҃оро́диченъ: Ты̀ є҆ди́на во всѣ́хъ ро́дѣхъ  дв҃о пречⷭ҇таѧ, мт҃и ꙗ҆ви́ласѧ є҆сѝ бж҃їѧ: ты̀  бж҃ества̀ была̀ є҆сѝ жили́ще всенепоро́чнаѧ, не  ѡ҆па́льшисѧ ѻ҆гне́мъ непристꙋ́пнагѡ свѣ́та. тѣ́мже  вси́ тѧ бл҃гослови́мъ, мр҃і́е бг҃оневѣ́сто. 
И҆́нъ. І҆рмо́съ: Ѻ҆́троки бл҃гочести̑выѧ въ  пещѝ: 
Непра́ведное ви́дѧщи заколе́нїе твоѐ тва́рь,  ѡ҆мрача́ющисѧ рыда́ше: земли́ бо смꙋща́ющейсѧ, во мра́къ  ꙗ҆́кѡ въ ри́зꙋ че́рнꙋ со́лнце ѡ҆блече́сѧ: мы́ же тѧ̀  непреста́ннѡ пое́мъ, и҆ превозно́симъ хрⷭ҇тѐ, во вѣ́ки. 
Сше́дый ко мнѣ̀ да́же до а҆́да, и҆ всѣ̑мъ  пꙋтесотвори́вый воскрⷭ҇нїе, па́ки возше́лъ є҆сѝ, взе́мъ  мѧ̀ на ра́мꙋ твоє́ю, и҆ ѻ҆ц҃ꙋ̀ приве́лъ є҆сѝ. тѣ́мже  зовꙋ́ ти: гдⷭ҇а по́йте дѣла̀, и҆ превозноси́те во всѧ̑  вѣ́ки. 
Трⷪ҇ченъ: Оу҆ма̀ пе́рваго и҆ вино́внаго всѣ́хъ,  ѻ҆ц҃а̀ є҆ди́наго безвино́внаго сла́вимъ, сло́ва же  безнача́льнаго, и҆ дх҃а оу҆тѣ́шителѧ, є҆ди́наго бг҃а  всѣ́хъ, трⷪ҇цѣ сра́сленнѣй покланѧ́ющесѧ, и҆  превозносѧ́ще во всѧ̑ вѣ́ки. 
И҆́нъ. І҆рмо́съ: И҆зба́вителю всѣ́хъ всеси́льне: 
Ѿ ребра̀ а҆да́мова созда́вый тѧ̀, ѿ твоегѡ̀  дв҃ства воплоти́сѧ, и҆́же всѣ́хъ гдⷭ҇ь, є҆го́же пою́ще,  вопїе́мъ: всѧ̑ дѣла̀ бл҃гослови́те, по́йте гдⷭ҇а, и҆  превозноси́те є҆го̀ во вѣ́ки. 
Въ сѣ́ни а҆враа́мъ оу҆зрѣ̀, є҆́же въ тебѣ̀  бцⷣѣ, та́инство, сн҃а бо твоего̀ безпло́тнаго прїѧ́тъ,  поѧ̀: всѧ̑ дѣла̀ бл҃гослови́те, по́йте гдⷭ҇а, и҆  превозноси́те є҆го̀ во вѣ́ки. (с. 524) 
Равночи́слєнныѧ трⷪ҇цы спасло̀ є҆́сть твоегѡ̀  дв҃ства проѡбраже́нїе: въ дѣ́вственныхъ бо тѣлесѣ́хъ  попира́хꙋ пла́мень ѻ҆трокови́це, вопїю́ще:  бл҃гослови́те, по́йте гдⷭ҇а, и҆ превозноси́те є҆го̀ во  вѣ́ки. 
Пѣ́снь ѳ҃ 
І҆рмо́съ: Ка́мень нерꙋкосѣ́чный, ѿ несѣко́мыѧ  горы̀ тебѐ дв҃о краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ тѧ̀ бцⷣе велича́емъ. 
Всего́ мѧ воспрїѧ́лъ є҆сѝ ве́сь въ совокꙋпле́нїи  несли́тнѡ, всемꙋ́ ми даѧ̀ бж҃е мо́й, сп҃се́нїе стрⷭ҇тїю  твое́ю, ю҆́же на крⷭ҇тѣ̀ претерпѣ́лъ є҆сѝ тѣле́снѣ,  бл҃гоꙋтро́бїѧ ра́ди мно́гагѡ. 
Твоѝ оу҆ч҃нцы̀ зрѧ́ще ѿве́рзенъ гро́бъ тво́й,  и҆ бг҃онѡ́сныѧ плащани̑цы и҆спражне́ны воскрⷭ҇нїемъ  твои́мъ, со а҆́гг҃ломъ глаго́лахꙋ: вои́стиннꙋ воста̀  гдⷭ҇ь. 
Трⷪ҇ченъ: Є҆ди́ницѣ оу҆́бѡ бж҃е́ственнагѡ  сꙋщества̀, но ѵ҆поста́сьми трⷪ҇цѣ, всѝ вѣ́рнїи  покланѧ́ющесѧ, въ неслїѧ́нныхъ ѵ҆поста́сехъ равноси́льнꙋю  є҆диноче́стнꙋю ны́нѣ благочтꙋ́ще велича́емъ. 
И҆́нъ. І҆рмо́съ: Всѧ́къ земноро́дный: 
Льсти́внѡ попо́лзъ ѕмі́й, и҆з̾ є҆де́ма поѧ́тъ  мѧ̀ плѣне́на: на кра́нїевѣмъ же тве́рдѣмъ ка́мени  разбѝ сего̀ вседержи́тель гдⷭ҇ь, ꙗ҆́коже младе́нца: и҆  сла́дости па́ки мнѣ̀ вхо́дъ дре́вомъ кре́стнымъ  ѿве́рзе. 
Положи́лъ є҆сѝ крѣ̑пкїѧ вра̑жїѧ тверды̑ни  ны́нѣ въ запꙋстѣ́нїе: всеси́льнѣйшею же рꙋко́ю  бога́тство є҆гѡ̀ расхи́тилъ є҆сѝ и҆з̾ и҆стоща́нїй  а҆́довыхъ совоскр҃си́вый мѧ̀ хрⷭ҇тѐ, и҆ дре́вле  безмѣ́рнѡ хва́лѧщагосѧ ꙗ҆́кѡ смѣ́хъ рꙋга́ема ꙗ҆ви́лъ  є҆сѝ. 
Прїидѝ, ни́щихъ люде́й твои́хъ ѡ҆ѕлобле́нїе  посѣща́ѧ, млⷭ҇тивною же и҆ держа́вною твое́ю рꙋко́ю  оу҆крѣпѝ крⷭ҇тонѡ́сныѧ лю́ди, твоѐ и҆зрѧ́дное  достоѧ́нїе, хрⷭ҇тѐ, ꙗ҆́кѡ человѣколю́бецъ. (с. 525) 
И҆́нъ. І҆рмо́съ: Сокрове́нное бж҃їе неизрече́нное  въ тебѣ̀: 
Зри́мъ ꙗ҆́кѡ крі́нъ тѧ̀ ри́зою ѡ҆багре́ною  оу҆кра́шенꙋ, пречⷭ҇таѧ, бж҃е́ственнагѡ дх҃а, посредѣ̀  те́рнїѧ сїѧ́ющꙋ, и҆ бл҃гоꙋха́нїѧ и҆сполнѧ́ющꙋ, и҆̀же  тебѐ и҆́скреннѡ велича́ющихъ. 
Тлѣ́нное прїи́мъ человѣ́ческое є҆стество̀ и҆з̾  твоегѡ̀, всенепоро́чнаѧ, чре́ва нетлѣ́нный. въ себѣ̀  показа̀ нетлѣ́нно, за бл҃гоꙋтро́бїе: тѣ́мже тѧ̀ ꙗ҆́кѡ  бцⷣꙋ велича́емъ. 
Ꙗ҆́же всѣ́ми влⷣчествꙋющи тва́рьми, лю́демъ  твои̑мъ да́рꙋй побѣ́дное ѡ҆долѣ́нїе, врага̀ полага́ющи  примири́тельна цр҃кви: да тѧ̀ ꙗ҆́кѡ бцⷣꙋ велича́емъ. 
По катава́сїи є҆ктенїа̀, и҆ Ст҃ъ гдⷭ҇ь бг҃ъ  на́шъ: посе́мъ свѣти́ленъ. Сла́ва, и҆ ны́нѣ,  бг҃оро́диченъ. 
На хвали́техъ стїхи̑ры воскрⷭ҇ны, гла́съ д҃: 
Сті́хъ: Сотвори́ти въ ни́хъ сꙋ́дъ напи́санъ:  сла́ва сїѧ̀ бꙋ́детъ всѣ̑мъ прпⷣбнымъ є҆гѡ̀. 
Крⷭ҇тъ претерпѣ́вый и҆ сме́рть, и҆ воскр҃сы́й  и҆з̾ ме́ртвыхъ всеси́льне гдⷭ҇и, сла́вимъ твоѐ  воскрⷭ҇нїе. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Крⷭ҇то́мъ твои́мъ хрⷭ҇тѐ, ѿ дре́внїѧ клѧ́твы  свободи́лъ є҆сѝ на́съ, и҆ сме́ртїю твое́ю є҆стество̀  на́ше мꙋ́чащаго дїа́вола оу҆праздни́лъ є҆сѝ:  воста́нїемъ же твои́мъ ра́дости всѧ̑ и҆спо́лнилъ є҆сѝ.  тѣ́мже вопїе́мъ тѝ: воскр҃сы́й и҆з̾ ме́ртвыхъ гдⷭ҇и,  сла́ва тебѣ̀. 
Сті́хъ: Хвали́те є҆гѡ̀ на си́лахъ є҆гѡ̀,  хвали́те є҆го̀ по мно́жествꙋ вели́чествїѧ є҆гѡ̀. 
Твои́мъ крⷭ҇то́мъ хрⷭ҇тѐ сп҃сѐ, наста́ви на́съ  на и҆́стинꙋ твою̀, и҆ и҆зба́ви на́съ ѿ сѣ́тей  вра́жїихъ, воскр҃сы́й и҆з̾ ме́ртвыхъ, возста́ви ны̀  па́дшыѧсѧ грѣхо́мъ, просте́ръ рꙋ́кꙋ твою̀ чл҃вѣколю́бче  гдⷭ҇и, мл҃твами ст҃ы́хъ твои́хъ. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. (с. 526) 
Ѻ҆ч҃ескихъ твои́хъ нѣ́дръ не разлꙋчи́всѧ,  є҆диноро́дный сло́ве бж҃їй, прише́лъ є҆сѝ на зе́млю за  чл҃вѣколю́бїе, чл҃вѣ́къ бы́въ непрело́женъ, и҆ крⷭ҇тъ  и҆ сме́рть претерпѣ́лъ є҆сѝ пло́тїю, безстра́стный  бж҃ество́мъ: воскр҃съ же и҆з̾ ме́ртвыхъ, безсме́ртїе  по́далъ є҆сѝ ро́дꙋ человѣ́ческомꙋ, ꙗ҆́кѡ є҆ди́нъ  всеси́ленъ. 
И҆́ны стїхи̑ры а҆натѡ́лїевы, гла́съ то́йже. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Сме́рть прїѧ́лъ є҆сѝ пло́тїю, на́мъ безсме́ртїе  хода́тайствꙋѧ сп҃се, и҆ во гро́бъ всели́лсѧ є҆сѝ, да  на́съ ѿ а҆́да свободи́ши, воскр҃си́въ съ собо́ю:  пострада̀ оу҆́бѡ ꙗ҆́кѡ человѣ́къ, но воскр҃съ ꙗ҆́кѡ  бг҃ъ. сегѡ̀ ра́ди вопїе́мъ: сла́ва тебѣ̀ жизнода́вче  гдⷭ҇и, є҆ди́не чл҃вѣколю́бче. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Ка́менїе распада́шесѧ сп҃се, є҆гда̀ на ло́бнѣмъ  крⷭ҇тъ тво́й водрꙋзи́сѧ, оу҆страши́шасѧ а҆́дѡвы  вра́тницы, є҆гда̀ во гро́бѣ ꙗ҆́кѡ ме́ртвъ положе́нъ  бы́лъ є҆сѝ: и҆́бо сме́ртнꙋю оу҆праздни́вый крѣ́пость,  оу҆ме́ршымъ всѣ̑мъ нетлѣ́нїе по́далъ є҆сѝ  воскрⷭ҇нїемъ твои́мъ сп҃се, жизнода́вче гдⷭ҇и, сла́ва  тебѣ̀. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Возжелѣ́ша жєны̀ ви́дѣти твоѐ воскрⷭ҇нїе,  хрⷭ҇тѐ бж҃е, прїи́де предва́рши марі́а магдали́на,  ѡ҆брѣ́те ка́мень ѿвале́нъ ѿ гро́ба, и҆ а҆́гг҃ла  сѣдѧ́ща, и҆ глаго́люща: что̀ и҆́щете жива́го съ  ме́ртвыми: воскр҃се ꙗ҆́кѡ бг҃ъ, да сп҃се́тъ всѧ́чєскаѧ. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
Гдѣ̀ є҆́сть і҆и҃съ, є҆го́же вмѣни́сте стрещѝ,  рцы́те і҆ꙋдє́и; гдѣ̀ є҆́сть, є҆го́же положи́сте во  гро́бѣ, ка́мень (с. 527) запечатлѣ́вше; дади́те  ме́ртва, и҆̀же живота̀ ѿве́ргшїисѧ: дади́те  погребе́ннаго, и҆лѝ вѣ́рꙋйте воскрⷭ҇шемꙋ. а҆́ще и҆ вы̀  оу҆молчитѐ гдⷭ҇не воста́нїе, ка́менїе возопїе́тъ, па́че  же ѿвале́нный ѿ гро́ба. вели́каѧ твоѧ̀ млⷭ҇ть, ве́лїе  та́инство смотре́нїѧ твоегѡ̀ сп҃се на́шъ, сла́ва тебѣ̀. 
Сла́ва, стїхи́ра оу҆́треннѧѧ є҆ѵⷢ҇льскаѧ. И҆  ны́нѣ, бг҃оро́диченъ: Пребл҃гослове́нна є҆сѝ:  Славосло́вїе вели́кое. По славосло́вїи тропа́рь  воскрⷭ҇нъ: 
Воскр҃съ и҆з̾ гро́ба, и҆ оу҆́зы растерза́лъ  є҆сѝ а҆́да, разрꙋши́лъ є҆сѝ ѡ҆сꙋжде́нїе сме́рти  гдⷭ҇и, всѧ̑ ѿ сѣте́й врага̀ и҆зба́вивый: ꙗ҆ви́вый же  себѐ а҆пⷭ҇лѡмъ твои̑мъ, посла́лъ є҆сѝ ѧ҆̀ на  про́повѣдь, и҆ тѣ́ми ми́ръ тво́й по́далъ є҆сѝ  вселе́ннѣй, є҆ди́не многомлⷭ҇тиве. 
Та́же є҆ктєнїѝ, и҆ ѿпꙋ́стъ. Посе́мъ ча́съ  пе́рвый, и҆ про́чее ѻ҆бы́чное, и҆ коне́чный ѿпꙋ́стъ. 
На лїтꙋргі́и бл҃жє́нна, гла́съ д҃: 
Дре́вомъ а҆да́мъ раѧ̀ бы́сть и҆зселе́нъ: дре́вомъ  же кре́стнымъ разбо́йникъ въ ра́й всели́сѧ. ѻ҆́въ  оу҆́бѡ вкꙋ́шъ, за́повѣдь ѿве́рже сотво́ршагѡ: ѻ҆́въ  же сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во црⷭ҇твїи твое́мъ. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и  бг҃а оу҆́зрѧтъ. 
Вознесы́йсѧ на крⷭ҇тъ, сме́ртнꙋю разрꙋши́вый  си́лꙋ, и҆ загла́дивый ꙗ҆́кѡ бг҃ъ є҆́же на ны̀  рꙋкописа́нїе гдⷭ҇и, разбо́йниче покаѧ́нїе и҆ на́мъ  пода́ждь є҆ди́не чл҃вѣколю́бче, вѣ́рою слꙋжа́щымъ,  хрⷭ҇тѐ бж҃е на́шъ, и҆ вопїю́щымъ тѝ: помѧнѝ и҆ на́съ  во црⷭ҇твїи твое́мъ. 
Сті́хъ: Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ. 
Рꙋкописа́нїе на́ше на крⷭ҇тѣ̀ копїе́мъ раздра́лъ  є҆сѝ, и҆ вмѣни́всѧ въ ме́ртвыхъ, та́мошнѧго мꙋчи́телѧ  свѧза́лъ є҆сѝ, и҆зба́вивый всѣ́хъ ѿ оу҆́зъ  а҆́довыхъ воскрⷭ҇нїемъ твои́мъ, и҆́мже просвѣти́хомсѧ  чл҃вѣколю́бче гдⷭ҇и, и҆ вопїе́мъ тѝ: помѧнѝ и҆ на́съ  во црⷭ҇твїи твое́мъ. (с. 528) 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Распны́йсѧ и҆ воскр҃сы́й ꙗ҆́кѡ си́ленъ и҆з̾  гро́ба тридне́венъ, и҆ первозда́ннаго а҆да́ма  воскр҃си́вый є҆ди́не безсме́ртне: и҆ менѐ на покаѧ́нїе  ѡ҆брати́тисѧ гдⷭ҇и, сподо́би ѿ всегѡ̀ се́рдца моегѡ̀,  и҆ те́плою вѣ́рою при́снѡ взыва́ти тѝ: помѧни́ мѧ сп҃се  во црⷭ҇твїи твое́мъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
На́съ ра́ди и҆́же безстра́стенъ стра́стный бы́сть  человѣ́къ, и҆ во́лею на крⷭ҇тѣ̀ пригвожде́йсѧ, на́съ  совоскр҃сѝ, тѣ́мже и҆ сла́вимъ со крⷭ҇то́мъ стрⷭ҇ть и҆  воскрⷭ҇нїе, и҆́миже возсозда́хомсѧ, и҆́миже и҆  сп҃са́емсѧ, взыва́юще: помѧнѝ и҆ на́съ во црⷭ҇твїи  твое́мъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Воскрⷭ҇шаго и҆з̾ ме́ртвыхъ, и҆ а҆́довꙋ держа́вꙋ  плѣни́вшаго, и҆ ви́дима жена́ми мѷроно́сицами,  ра́дꙋйтесѧ, глаго́лющаго, вѣ́рнїи оу҆мо́лимъ, ѿ  и҆стлѣ́нїѧ и҆зба́вити дꙋ́шы на́шѧ, зовꙋ́ще всегда̀  разбо́йника бл҃горазꙋ́мнагѡ гла́сомъ къ немꙋ̀: помѧнѝ и҆  на́съ во црⷭ҇твїи твое́мъ. 
Сла́ва, трⷪ҇ченъ: Ѻ҆ц҃а̀, и҆ сн҃а, и҆ ст҃а́го  дх҃а, всѝ є҆диномꙋ́дреннѡ вѣ́рнїи славосло́вити  досто́йнѡ помо́лимсѧ: є҆ди́нство бж҃ества̀, въ трїе́хъ  сꙋ́щее ѵ҆поста́сехъ, неслїѧ́нно пребыва́ющее, про́сто,  нераздѣ́льно и҆ непристꙋ́пно, и҆́мже и҆збавлѧ́емсѧ  ѻ҆́гненнагѡ мꙋче́нїѧ. 
И҆ ны́нѣ, бг҃оро́диченъ: Мт҃рь твою̀ хрⷭ҇тѐ,  пло́тїю без̾ сѣ́мене ро́ждшꙋю тѧ̀, и҆ дв҃ꙋ вои́стиннꙋ,  и҆ по ржⷭ҇твѣ̀ пребы́вшꙋ нетлѣ́ннꙋ, сїю̀ тѝ приво́димъ  въ моли́твꙋ, влⷣко многомлⷭ҇тиве, прегрѣше́нїй  проще́нїе да́рꙋй, всегда̀ вопїю́щымъ тѝ: помѧнѝ и҆  на́съ во црⷭ҇твїи твое́мъ. 
Прокі́менъ, гла́съ д҃: Ꙗ҆́кѡ возвели́чишасѧ  дѣла̀ твоѧ̑ гдⷭ҇и, всѧ̑ премꙋ́дростїю сотвори́лъ є҆сѝ.  (с. 529) Сті́хъ: Бл҃гословѝ дꙋшѐ моѧ̀ гдⷭ҇а, гдⷭ҇и  бж҃е мо́й, возвели́чилсѧ є҆сѝ ѕѣлѡ̀. А҆ллилꙋ́їа:  Налѧцы̀, и҆ оу҆спѣва́й, и҆ црⷭ҇твꙋй и҆́стины ра́ди,  и҆ кро́тости, и҆ пра́вды. Сті́хъ: Возлюби́лъ є҆сѝ  пра́вдꙋ, и҆ возненави́дѣлъ є҆сѝ беззако́нїе. 


(с. 529) 
Въ недѣ́лю ве́чера, 
на Гдⷭ҇и воззва́хъ, стїхи̑ры покаѧ́нны, гла́съ  д҃. 
Подо́бенъ: Да́лъ є҆сѝ зна́менїе: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Согрѣши́хъ къ тебѣ̀ чл҃вѣколю́бче, не по  є҆стествꙋ̀ ꙗ҆́кѡ человѣ́къ, да и҆спрошꙋ̀ проще́нїе: но  па́че человѣ́ка, и҆ вы́ше є҆стества̀, и҆ па́че  проще́нїѧ. но и҆́же вы́ше є҆сте́ственныхъ оу҆ста̑въ, и҆  па́че постиже́нїѧ мы́сли, чл҃вѣ́къ сп҃се мо́й бы́въ, и҆  па́че оу҆ма̀ чл҃вѣколю́бное и҆мы́й, поми́лꙋй мѧ̀ къ  тебѣ̀ ѡ҆браща́ющагосѧ. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Положи́лъ є҆сѝ покаѧ́нїе согрѣша́ющымъ хрⷭ҇тѐ,  а҆ не пра́вєднымъ: ѡ҆́бразъ оу҆́бѡ и҆́мамъ разбо́йника  же и҆ блꙋ́днагѡ, манассі́и и҆ блꙋдни́цы, гони́телѧ,  мытарѧ̀, и҆ ѿме́тника, неꙋдо́бь ѿчаѧва́юсѧ, твое́ бо  чл҃вѣколю́бное, и҆ пребл҃го́е вѣ́дый сп҃се мо́й,  ѡ҆браща́юсѧ же и҆ слезю̀, и҆ бл҃гонаде́жденъ быва́ю  ꙗ҆́кѡ прїи́меши мѧ̀. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а.  (с. 530) 
Да́ждь мѝ оу҆миле́нїе, и҆ ѕлы́хъ ѿчꙋжде́нїе,  и҆ соверше́нное и҆справле́нїе, въ страсте́хъ тѣле́сныхъ  ны́нѣ погрꙋже́номꙋ, и҆ оу҆дале́номꙋ ѿ тебѐ бж҃е  всѣ́хъ цр҃ю̀, и҆ ника́коже наде́ждꙋ и҆мꙋ́ща, сп҃си́ мѧ  блꙋ́днаго, мно́гїѧ ра́ди бл҃гости, і҆и҃се всеси́льне,  сп҃се дꙋ́шъ на́шихъ. 
Та́же въ мине́и стїхи̑ры ст҃о́мꙋ, а҆́ще и҆́мать.  А҆́ще ли нѣ́сть мине́и, и҆́ны стїхи̑ры безплѡ́тнымъ  ст҃ы̑мъ а҆́гг҃лѡмъ. Гла́съ д҃. 
Подо́бенъ: Ꙗ҆́кѡ до́блѧ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Бж҃е́ственныѧ свѣ́тлости прїѧ̑тнаѧ жили̑ща, и҆  прїѧ́тєлища всечестна̑ѧ, оу҆тверди́лъ є҆сѝ  а҆́гг҃льскаѧ вѡ́инства безсме́ртне: и҆ бж҃е́ственнымъ  составле́нїемъ, зри́тели и҆ слꙋжи́тели твоеѧ̀ сла́вы сїѧ̑  положи́въ, въ крѣ́пости скончава́ти твоѐ сло́во, и҆  хотѣ́нїе и҆сполнѧ́ти вседѣ́тельное и҆ прест҃о́е. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Бл҃гости пꙋчи́нꙋ ꙗ҆ви́ти восхотѣ́въ, бл҃гъ сы́й  безнача́льне, пе́рвѣе созда́лъ є҆сѝ всеси́льнымъ  твои́мъ манове́нїемъ, и҆ бж҃е́ственнымъ повелѣ́нїемъ,  а҆́гг҃льскїѧ ли́ки, и҆ си́ламъ чи́ны: вои́стиннꙋ бо  подоба́ше бл҃го́мꙋ и҆злїѧ́тисѧ, и҆ походи́ти, да и҆  мнѡ́зѣмъ бы́ти дарова́нїємъ влⷣко. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Серафі́ми шестокрила́тїи, херꙋві́ми многоѻчи́тїи  съ превысо́кими прⷭ҇то́лы, тебѐ ѡ҆бстоѧ́тъ,  вседѣ́тельнагѡ твоегѡ̀ сїѧ́нїѧ непосре́дственнѣ  прїѡбща́ющесѧ, гдⷭ҇ьствїѧ, нача̑ла, вла̑сти, а҆рха́гг҃ли,  а҆́гг҃ли и҆ си̑лы бж҃е́ствєнныѧ: твою̀ сла́вꙋ  вседержи́телю хва́лѧще, ѡ҆ на́съ мо́лѧтсѧ тебѣ̀. 
Сла́ва, и҆ ны́нѣ, бг҃оро́диченъ: Превозше́дши  чи́ны а҆́гг҃льскїѧ всенепоро́чнаѧ, со а҆́гг҃лы всегда̀  молѝ а҆́гг҃лы влⷣчествꙋющаго, и҆ все́ю тва́рїю,  дарова́ти на́мъ прегрѣше́нїй (с. 531) ѡ҆ставле́нїе, и҆  и҆зба́витисѧ страсте́й, и҆ достѡ́йны сотвори́ти на́съ  тогда̀ пѣвцы̀ сла́вы є҆гѡ̀, и҆ наслѣ́дники нетлѣ́нныѧ  пи́щи. 
Та́же, Свѣ́те ти́хїй: Прокі́менъ днѐ: и҆  Сподо́би гдⷭ҇и въ ве́черъ се́й: 
На стїхо́внѣ стїхи̑ры покаѧ́нны, гла́съ д҃: 
Хотѣ́хъ слеза́ми ѡ҆мы́ти мои́хъ прегрѣше́нїй  рꙋкописа́нїе гдⷭ҇и, и҆ про́чее живота̀ моегѡ̀ покаѧ́нїемъ  бл҃гоꙋгоди́ти тебѣ̀, но вра́гъ льсти́тъ мѧ̀, и҆ бо́ретъ  дꙋ́шꙋ мою̀: гдⷭ҇и, пре́жде да́же до конца̀ не поги́бнꙋ,  сп҃си́ мѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Кто̀ ѡ҆бꙋрева́емь, и҆ притека́ѧ ко приста́нищꙋ  твоемꙋ̀ гдⷭ҇и, не сп҃се́тсѧ; и҆лѝ кто̀ недꙋ́гꙋѧ, и҆  припа́даѧ ко врачевствꙋ̀ твоемꙋ̀ не оу҆врачꙋ́етсѧ,  содѣ́телю всѧ́ческихъ, и҆ врачꙋ̀ недꙋ́жныхъ; гдⷭ҇и,  пре́жде да́же до конца̀ не поги́бнꙋ, сп҃си́ мѧ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Прославлѧ́ѧйсѧ въ па́мѧтехъ ст҃ы́хъ твои́хъ  хрⷭ҇тѐ бж҃е, и҆ ѿ ни́хъ оу҆моле́нъ быва́ѧ, низпослѝ  на́мъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ра́дꙋйсѧ,  свѣ́та ѻ҆́блаче. ра́дꙋйсѧ, свѣ́щниче свѣ́тлый.  ра́дꙋйсѧ рꙋ́чко, въ не́йже ма́нна. ра́дꙋйсѧ, же́зле  а҆арѡ́новъ. ра́дꙋйсѧ, кꙋпино̀ неѡпали́маѧ. ра́дꙋйсѧ,  черто́же. ра́дꙋйсѧ, прⷭ҇то́ле. ра́дꙋйсѧ, горо̀ ст҃а́ѧ.  ра́дꙋйсѧ, прибѣ́жище. ра́дꙋйсѧ, бж҃е́ственнаѧ трапе́зо.  ра́дꙋйсѧ, две́ре та́йнаѧ. ра́дꙋйсѧ, всѣ́хъ ра́досте. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: тропа́рь и҆ є҆ктенїа̀, и҆  ѿпꙋ́стъ. (с. 532) 
Въ недѣ́лю на повече́рїи, 
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными  стопа́ми дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Прїимѝ є҆́же ѿ дꙋшѝ моле́нїе моѐ пречⷭ҇таѧ  влⷣчце, ꙗ҆́же бг҃а ро́ждши пло́тїю: къ тебѣ́ бо  прибѣго́хъ къ держа́внѣй по́мощи, да не погрѣшꙋ̀  наде́жды моеѧ̀. 
Припа́даю раболѣ́пнѡ къ тебѣ̀ пречⷭ҇таѧ  бг҃ороди́тельнице, ꙗ҆́кѡ дерзнове́нїе и҆мꙋ́щи мно́го,  ѿ всѧ́кихъ мѧ̀ скорбе́й твои́ми мл҃твами и҆зба́ви, къ  сн҃ꙋ твоемꙋ̀ хода́тайствꙋющи. 
Сла́ва: Мо́рѧ жите́йскагѡ волна́ми потоплѧ́емь, и҆  напа́стьми лю́тыми ѡ҆держи́мь, ко приста́нищꙋ  оу҆стреми́хсѧ невла́емомꙋ, покро́вꙋ твоемꙋ̀: тѣ́мже мѧ̀  и҆зба́ви бцⷣе, ѿ лю́тыхъ. 
И҆ ны́нѣ: Бл҃гоꙋтро́бнымъ и҆ ти́химъ твои́мъ  ѻ҆́комъ воззрѝ на раба̀ твоего̀, и҆ оу҆слы́шати  потщи́сѧ, бл҃га́ѧ, и҆сполнѧ́ющи мольбꙋ̀ твоегѡ̀ раба̀  пречⷭ҇таѧ, и҆ разорѧ́ющи совѣ́ты лꙋка̑выѧ. 
Пѣ́снь г҃ 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆  прибѣ́жище и҆ оу҆твержде́нїе. 
Помо́щница на врагѝ, и҆ въ бра́нехъ побо́рница  влⷣчце, ты̀ вѣ̑рнымъ є҆сѝ, и҆ прибѣ́жище сꙋ́щымъ въ  печа́лехъ. 
Є҆го́же родила̀ є҆сѝ пло́тїю бг҃а всѣ́хъ,  ꙗ҆́кѡ сн҃а молѝ, разрѣше́нїе ѕѡ́лъ мои́хъ да́ти мѝ  ѿ жите́йскихъ настоѧ́нїй. (с. 533) 
Сла́ва: При́зри ми́лостивнѡ на смире́нїе на́ше  влⷣчце, во є҆́же гнѣ́ва належа́щагѡ и҆зба́витисѧ  рабѡ́мъ твои̑мъ. 
И҆ ны́нѣ: Кро́вомъ твои́мъ влⷣчце бл҃га́ѧ,  сп҃са́еми при́снѡ ѿ всѧ́кихъ скорбе́й, хвалꙋ̀ сн҃ꙋ  твоемꙋ̀ приноша́емъ. 
Пѣ́снь д҃ 
І҆рмо́съ: Оу҆слы́шахъ слꙋ́хъ тво́й, и҆  оу҆боѧ́хсѧ, разꙋмѣ́хъ дѣла̀ твоѧ̑, и҆ оу҆жасо́хсѧ  гдⷭ҇и. 
Ꙗ҆́кѡ и҆мꙋ́щи дерзнове́нїе чⷭ҇таѧ  бг҃ороди́тельнице, къ сн҃ꙋ твоемꙋ̀, настоѧ́щагѡ мѧ̀  премѣнѝ и҆скꙋше́нїѧ, разрꙋша́ющи совѣ́ты ча̑стыѧ  врагѡ́въ при́снѡ борю́щихъ мѧ̀. 
Ли́цы вы́шнихъ чинѡ́въ, мч҃нцы и҆ првⷣницы, со  а҆пⷭ҇лы, прⷪ҇рѡ́къ бж҃е́ственныхъ собо́ръ, и҆ прпⷣбныхъ  съ бцⷣею и҆ мт҃рїю ѡ҆ на́съ хрⷭ҇та̀ моли́те. 
Сла́ва: Пресла́внꙋю твою̀ мт҃рь хрⷭ҇тѐ, прїимѝ  молѧ́щꙋюсѧ ѡ҆ мі́рѣ, млⷭ҇тивнѡ тебѣ̀ зовꙋ́щꙋю: сн҃е  мо́й, прїимѝ мольбꙋ̀ мою̀, и҆ оу҆тишѝ гнѣ́въ  належа́щїй землѝ. 
И҆ ны́нѣ: Припа́даю тѝ бцⷣе, и҆ молю́сѧ и҆з̾  глꙋбины̀ се́рдца моегѡ̀: настоѧ́щагѡ мѧ̀ премѣнѝ  и҆скꙋше́нїѧ, ꙗ҆́кѡ да и҆зба́вльсѧ ѿ лю́тыхъ, пѣ́снь  принесꙋ̀ твое́й свѣ́тлости. 
Пѣ́снь є҃ 
І҆рмо́съ: Нечести́вїи не оу҆́зрѧтъ сла́вы твоеѧ̀  хрⷭ҇тѐ, но мы́ тѧ є҆диноро́дне, ѻ҆ч҃ескїѧ сла́вы  сїѧ́нїе бж҃ества̀, ѿ но́щи оу҆́тренююще, воспѣва́емъ  тѧ̀ чл҃вѣколю́бче. 
Оу҆пова́нїе земны̑мъ, и҆ застꙋпле́нїе чⷭ҇таѧ,  оу҆млⷭ҇рдисѧ на на́ше смире́нїе, мо́лимсѧ, и҆  настоѧ́щагѡ гнѣ́ва свободѝ на́съ. 
Стѣ́нꙋ неѡбори́мꙋ чⷭ҇таѧ, мл҃твꙋ твою̀ держа́ще  вопїе́мъ тѝ: оу҆млⷭ҇рдисѧ ѽ влⷣчце, и҆ ви̑димыѧ  врагѝ проженѝ. 
Сла́ва: Хва́лѧщїисѧ при́снѡ оу҆пова́нїемъ є҆́же  къ тебѣ̀ пречⷭ҇таѧ, да не постыди́мсѧ, мо́лимсѧ со  слеза́ми, и҆ покланѧ́емсѧ твое́й бл҃гости. (с. 534) 
И҆ ны́нѣ: Пречⷭ҇тою твое́ю рꙋко́ю препѣ́таѧ  разженѝ врагѝ, на ны̀ востаю́щыѧ: и҆ да разꙋмѣ́ютъ  ѻ҆каѧ́ннїи, ꙗ҆́кѡ на тѧ̀ оу҆пова́нїе возложи́хомъ. 
Пѣ́снь ѕ҃ 
І҆рмо́съ: Возопѝ, проѡбразꙋ́ѧ погребе́нїе  тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ  тлѝ и҆зба́ви мѧ̀, і҆и҃се цр҃ю̀ си́лъ. 
Ѡ҆чи́сти на́шѧ грѣхѝ чл҃вѣколю́бче, мо́лимсѧ,  мл҃твами без̾ сѣ́мене ро́ждшїѧ тѧ̀: на́съ бо ра́ди  сло́ве, твою̀ честнꙋ́ю кро́вь пролїѧ́лъ є҆сѝ. 
Собо́рище на ны̀ лꙋка́вное собра́сѧ непра́веднѡ  борю́щихъ на́съ, бг҃оневѣ́сто: но си́хъ низложѝ, ꙗ҆́кѡ  сі́мѡна волхва̀ дре́вле. 
Сла́ва: Оу҆слы́ши на́шꙋ мольбꙋ̀ влⷣчце,  мо́лимсѧ, и҆ бꙋ́ри вѡ́лны оу҆тишѝ разли́чныхъ  болѣ́зней, и҆́миже вразѝ на ны̀ собра́шасѧ. 
И҆ ны́нѣ: Печа́ль мою̀ на ра́дость преложѝ,  ꙗ҆́кѡ ще́дръ, и҆ пла́чь въ весе́лїе премѣнѝ, и҆  оу҆млⷭ҇рдисѧ бцⷣы ра́ди, и҆́же во́дꙋ въ вїно̀ въ ка́нѣ  галїле́йстѣй претвори́вый хрⷭ҇тѐ. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ д҃: 
Мно́гими прегрѣше́нїи а҆́зъ блꙋ́дный оу҆́мъ  помрачи́въ, вопїю̀ твоемꙋ̀ крѣ́пкомꙋ застꙋпле́нїю,  бцⷣе: просвѣтѝ дꙋшѝ моеѧ̀ зѣ̑ницы, и҆ возсїѧ́й мѝ  покаѧ́нїѧ свѣ́тлꙋю зарю̀, и҆ ѡ҆блецы́ мѧ во ѻ҆рꙋ́жїе  свѣ́та бг҃ороди́тельнице чⷭ҇таѧ. 
Пѣ́снь з҃ 
І҆рмо́съ: Не преда́ждь на́съ до конца̀ и҆́мене  твоегѡ̀ ра́ди, и҆ не разорѝ завѣ́та твоегѡ̀, и҆ не  ѿста́ви млⷭ҇ти твоеѧ̀ ѿ на́съ, гдⷭ҇и бж҃е ѻ҆тє́цъ  на́шихъ, препѣ́тый во вѣ́ки. 
И҆́же въ разли́чныхъ напа́стехъ и҆ ско́рбехъ сы́й,  къ тебѣ̀ чⷭ҇таѧ, сп҃се́нїю моемꙋ̀ ны́нѣ прибѣго́хъ,  вопїю̀, да не (с. 535) возвращꙋ́сѧ посра́мленъ ѿ  ча́ѧнїѧ моегѡ̀: но оу҆слы́ши, и҆ и҆зба́ви мѧ̀ сѣ́тей  ловѧ́щихъ. 
Раболѣ́пнѡ вы́ю преклонѧ́ю ѻ҆каѧ́нный, и҆ ѿ  се́рдца моегѡ̀ вопїю̀, рꙋ́цѣ просте́ръ, колѣ̑на  преклонѧ́ю, и҆ молю́ тѧ пречⷭ҇тꙋю дв҃ꙋ, и҆зба́витисѧ  скорбе́й. при́снѡ находѧ́щихъ мнѣ̀ ѿ навѣ́та  чꙋжда́гѡ. 
Сла́ва: Пресла́внаѧ чⷭ҇таѧ мр҃і́е, земны́хъ  похвало̀, мо́лимсѧ, пода́ждь твою̀ по́мощь на́мъ,  молѧ́щымсѧ и҆ кла́нѧющымсѧ бл҃гоче́стнѡ, ржⷭ҇твꙋ̀  твоемꙋ̀, ꙗ҆́кѡ и҆ны́ѧ не стѧжа́хомъ наде́жды и҆  застꙋ́пницы ра́звѣ тебѐ. 
И҆ ны́нѣ: Ꙗ҆́же па́че оу҆ма̀ бг҃а ро́ждши  неискꙋсомꙋ́жнаѧ мр҃і́е, и҆ па́че всѧ́кагѡ є҆стества̀,  застꙋ́пнице вѣ́рныхъ, напра́сныхъ и҆скꙋше́нїй чтꙋ́щыѧ  тѧ̀ и҆зба́ви чи́сты, и҆ без̾ вре́да ѿ вра̑гъ  всѧ́ческихъ, ви́димыхъ и҆ неви́димыхъ. 
Пѣ́снь и҃ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Рꙋ́цѣ воздѣ́ти не смѣ́ю къ сн҃ꙋ твоемꙋ̀ чⷭ҇таѧ,  ве́сь бо є҆́смь ѡ҆скверне́нъ: тѣ́мже дерза́ю къ тебѣ̀  влⷣчце прибѣ́гнꙋти, хода́тайствꙋй къ ще́дромꙋ бг҃ꙋ и҆  бл҃гопремѣ́нномꙋ, и҆зба́витисѧ на́мъ сопроти́вныхъ  вра̑гъ ѡ҆скорблѧ́ющихъ на́съ. 
Ѻ҆́чи и҆ се́рдце и҆ дꙋ́шꙋ на тѧ̀ пречⷭ҇таѧ,  возложи́хъ: тѣ́мже оу҆млⷭ҇рдисѧ влⷣчце чⷭ҇таѧ,  ще́дромꙋ припа́дающи ѡ҆ мнѣ̀ хꙋдѣ́мъ и҆  нетерпѣли́вѣмъ, да сп҃се́тъ мѧ̀ ѿ всѧ́кїѧ нꙋ́жды, и҆  ꙗ҆́зи, и҆ печа́ли. 
Сла́ва: Ѻ҆рꙋ́жїемъ твои́мъ, ꙗ҆́кѡ си́ленъ,  борю́щыѧ на́съ поперѝ гдⷭ҇и, и҆ побѣ́дꙋ да́рꙋй влⷣко,  вѣ́рою надѣ́ющымсѧ на тѧ̀, бцⷣа мо́литсѧ съ прⷣте́чею  і҆ѡа́нномъ, и҆ а҆пⷭ҇льскїй ли́къ и҆ мч҃нкъ твои́хъ. (с.  536) 
И҆ ны́нѣ: Ра́дость бл҃говѣ́щенїѧ и҆ногда̀  гаврїи́лъ тебѣ̀ чⷭ҇таѧ дв҃о, принесѐ, и҆ прама́тернее  сѣ́тованїе разрꙋши́сѧ ржⷭ҇тво́мъ твои́мъ: тѣ́мже сама̀  и҆ моеѧ̀ дꙋшѝ оу҆ны́нїе ѡ҆чи́стивши, покажи́ мѧ  мл҃твами твои́ми непосра́млена. 
Пѣ́снь ѳ҃ 
І҆рмо́съ: Ка́мень нерꙋкосѣ́чный, ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀: тѣ́мъ  веселѧ́щесѧ, тѧ̀ бцⷣе велича́емъ. 
Ꙗ҆вѝ бцⷣе дв҃о, твою̀ по́мощь вско́рѣ:  приклони́ же оу҆се́рднѡ оу҆́хо твоѐ, и҆ вопїю́щихъ  те́плѣ оу҆слы́ши, и҆ лю́тыхъ и҆змѣнѝ, и҆збавлѧ́ющи  на́съ мл҃твами твои́ми. 
Ве́сь лѣ́ностїю ѡ҆держи́мь, и҆ во ѿча́ѧнїи  є҆́смь глꙋбины̀ мои́хъ прегрѣше́нїй: тѣ́мже мѝ дв҃о  мт҃и, рꙋ́кꙋ прострѝ, ꙗ҆́кѡ петрꙋ̀ хрⷭ҇то́съ, и҆ и҆з̾  глꙋбины̀ прегрѣше́нїй и҆зба́ви мѧ̀. 
Сла́ва: Ѧ҆зы́къ неѡбꙋзда́нъ и҆ велерѣ́чивъ  оу҆кротѝ дв҃о, и҆з̾ѡщре́нный ꙗ҆́кѡ стрѣла̀,  оу҆стрѣли́ти хотѧ́щь и҆ оу҆мори́ти мѧ̀, ꙗ҆́кѡ во́скъ  разле́й, и҆ совѣ́тъ є҆гѡ̀ сꙋ́етенъ сотворѝ. 
И҆ ны́нѣ: Разрꙋшѝ совѣ́ты всѧ̑, ꙗ҆̀же на ны̀  воѡрꙋже́нныхъ, мт҃и бг҃а вы́шнѧгѡ, ра́дости же и҆спо́лни  оу҆пова́ющихъ на тѧ̀: да оу҆се́рднѡ всѝ твоѐ  проповѣ́мы застꙋпле́нїе. 
Та́же, Досто́йно є҆́сть: И҆ покло́нъ до землѝ.  Трист҃о́е, по Ѻ҆́ч҃е на́шъ: тропарѝ, и҆ про́чее  ѻ҆бы́чно, и҆ ѿпꙋ́стъ. 
Въ понедѣ́льникъ оу҆́тра, 
по а҃-мъ стїхосло́вїи, сѣда́льны покаѧ́нны. Гла́съ  д҃ 
Смире́ннꙋю мою̀ дꙋ́шꙋ посѣтѝ гдⷭ҇и, во  грѣсѣ́хъ всѐ житїѐ и҆жди́вшꙋю: ꙗ҆́коже блꙋдни́цꙋ  прїимѝ менѐ, и҆ сп҃си́ мѧ. (с. 537) 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Препла́ваѧ пꙋчи́нꙋ настоѧ́щагѡ житїѧ̀, помышлѧ́ю  бе́зднꙋ мно́гихъ мои́хъ ѕѡ́лъ, и҆ не и҆мѣ́ѧй  ѡ҆корми́телѧ помышле́нїй, петро́въ провѣщава́ю тѝ  гла́съ: сп҃си́ мѧ хрⷭ҇тѐ, сп҃си́ мѧ бж҃е, ꙗ҆́кѡ  чл҃вѣколю́бецъ. 
Сла́ва, и҆ ны́нѣ, бг҃оро́диченъ: Стѣна̀  непобѣди́маѧ на́мъ хрⷭ҇тїа́нѡмъ є҆сѝ бцⷣе дв҃о: къ  тебѣ́ бо прибѣга́юще невреди́ми пребыва́емъ, и҆ па́ки  согрѣша́юще, и҆́мамы тѧ̀ мл҃твенницꙋ. тѣ́мъ  бл҃года́рственнѡ вопїе́мъ тѝ: ра́дꙋйсѧ бл҃года́тнаѧ,  гдⷭ҇ь съ тобо́ю. 
По в҃-мъ стїхосло́вїи сѣда́льны, Гла́съ д҃ 
Ско́рѡ совни́демъ въ невѣ́стникъ хрⷭ҇то́въ, да  всѝ оу҆слы́шимъ бж҃е́ственный гла́съ хрⷭ҇та̀ бг҃а  на́шегѡ: прїиди́те лю́бѧщїи нбⷭ҇нꙋю сла́вꙋ, и҆ прїими́те  сїю̀ вкꙋ́пѣ съ мꙋ́дрыми дѣ́вами, просвѣти́вше свѣщы̀  своѧ̑ вѣ́рою. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Мно́жествомъ прегрѣше́нїй мои́хъ ѡ҆сꙋжда́емь, и҆  стра́хомъ мꙋче́нїѧ смꙋща́емь є҆́смь. хрⷭ҇тѐ бж҃е на́шъ  сле́зы покаѧ́нїѧ ѿ се́рдца приношꙋ̀ тебѣ̀, и҆мꙋ́щемꙋ  вла́сть живота̀, и҆ сме́рти, и҆ зовꙋ́ ти во оу҆миле́нїи:  согрѣши́хъ, гдⷭ҇и, сп҃си́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Дне́сь а҆́гг҃льскаѧ вѡ́инства, въ па́мѧть  стрⷭ҇тоте́рпєцъ прїидо́ша, вѣ́рныхъ мы̑сли  просвѣти́ти, и҆ вселе́ннꙋю бл҃года́тїю оу҆ѧсни́ти:  тѣ́ми бж҃е оу҆моле́нъ быва́ѧ, да́рꙋй на́мъ ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: Є҆́же ѿ  а҆́гг҃ла сло́во прїе́мши дв҃о, во оу҆тро́бѣ твое́й, и҆  ро́ждши воплоще́нна хрⷭ҇та̀ бг҃а є҆мманꙋ́ила, бцⷣе,  молѝ ѡ҆ дꙋша́хъ на́шихъ. (с. 538) 
По г҃-мъ стїхосло́вїи сѣда́льны, гла́съ д҃: 
Подо́бенъ: Ско́рѡ предварѝ: 
Невеще́ственными оу҆сты̀, трⷪ҇це  пребж҃е́ственнаѧ, непреста́ннѡ пою́тъ тѧ̀ безпло́тныхъ  ли́цы, и҆ со стра́хомъ предстоѧ́тъ, ст҃ъ, взыва́юще,  трїѷпоста́сное є҆стество̀: поми́лꙋй рꙋ́къ твои́хъ  созда́нїе твоѐ, тѣ́хъ мольба́ми, є҆ди́не  чл҃вѣколю́бче. 
А҆́гг҃льстїи чи́ни со стра́хомъ предстоѧ́тъ  прⷭ҇то́лꙋ твоемꙋ̀ влⷣко, и҆ є҆́же ѿѻнꙋ́дꙋ зарѧ́ми  при́снѡ просвѣща́еми, пѣ́снь тебѣ̀ немо́лчнѡ  побѣ́днꙋю воспѣва́ютъ гдⷭ҇и: и҆́хже сщ҃е́нными  мл҃твами, ми́ръ мі́рꙋ, и҆ ѡ҆ставле́нїе прегрѣше́нїй  на́шихъ да́рꙋй. 
Сла́ва, и҆ ны́нѣ, бг҃оро́диченъ: Дв҃о  всенепоро́чнаѧ, ꙗ҆́же пресꙋ́щнаго бг҃а ро́ждши, со  безпло́тными того̀ непреста́ннѡ молѝ, ѡ҆ставле́нїе  прегрѣше́нїй, и҆ и҆справле́нїе житїѧ̀ да́ти на́мъ  пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀  и҆ ст҃ы̑мъ є҆гѡ̀ мч҃нкѡмъ, [є҆гѡ́же краестро́чїе:  Сп҃си́ мѧ сп҃се, ꙗ҆́коже блꙋ́днаго дре́вле.] Гла́съ  д҃. 
Пѣ́снь а҃ 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
Сп҃се мо́й і҆и҃се, и҆́же блꙋ́днаго сп҃сы́й, и҆  и҆́же блꙋдни́цы пла́чь прїе́мый, и҆́же мытарѧ̀  воздохнꙋ́вша, манове́нїемъ свои́мъ ѡ҆правда́вый, и҆ менѐ  без̾ числа̀ согрѣши́вшаго, и҆ ѡ҆браща́ющасѧ прїимѝ, и҆  сп҃си́ мѧ. 
Ꙗ҆́кѡ ве́щь снѣда́етъ дꙋ́шꙋ мою̀ ѕло́бный  ѻ҆́гнь, и҆ пла́меню твори́тъ подгнѣще́нїе бꙋ́дꙋщемꙋ:  чл҃вѣколю́бче, оу҆гасѝ того̀, ѡ҆роше́нїемъ твои́хъ  млⷭ҇тей долготерпѣли́ве, пода́въ мѝ сле́зы покаѧ́нїѧ.  (с. 539) 
Мч҃нченъ: Ра́зꙋма мно́га и҆спо́лненъ ли́къ ст҃ы́хъ  страда́лєцъ, неразꙋ́менъ совѣ́тъ и҆ сопроти́вное  мꙋдрова́нїе всѣ́хъ законопрестꙋ́пныхъ, цѣломꙋ́дреннѡ  оу҆клонѝ, и҆ бж҃е́ственныхъ по́честей полꙋчѝ. 
Мч҃нченъ: И҆̀же мі́ра презрѣ́вше кра̑снаѧ  вѣ́рою, и҆ премі́рнꙋю жи́знь наслѣ́довасте мꙋ́дрїи  стрⷭ҇тоте́рпцы прехва́льнїи, всѧ́кагѡ мѧ̀ оу҆́бѡ  и҆зба́вите мїрска́гѡ смѣше́нїѧ, и҆́скреннѡ ва́съ  бл҃жа́щаго. 
Бг҃оро́диченъ: Пресвѣ́тлаѧ свѣщѐ со́лнца  сла́вы, дꙋшѝ моеѧ̀ ѻ҆́гнь оу҆ны́нїемъ оу҆гаше́нный  возжзѝ пречⷭ҇таѧ, при́снѡ бж҃е́ственныхъ дѣ́лъ  є҆ле́емъ напоѧ́ющи, да вѣ́рою и҆ любо́вїю сла́влю тѧ̀. 
Дрꙋгі́й канѡ́нъ безплѡ́тнымъ ст҃ы̑мъ а҆́гг҃лѡмъ.  Гла́съ д҃. 
І҆рмо́съ то́йже. 
Ꙗ҆́кѡ оу҆́ми чⷭ҇тїи, а҆́гг҃ли, вели́комꙋ и҆  пе́рвомꙋ предстоѧ́ще оу҆мꙋ̀, и҆ бж҃е́ственнагѡ сїѧ́нїѧ  насыща́еми, лꙋче́ю мѧ̀ ва́шею ѡ҆зари́те, пою́ще  всевино́внаго сло́ва пресла́внїи. [Два́жды.] 
Ѿню́дъ къ бг҃ꙋ прекло́ньшесѧ любо́вїю, и҆  бж҃е́ственными добро́тами воѡбража́еми ꙗ҆́вѣ, ѽ  а҆рха́гг҃ли сла́внїи, стоѧ́нїемъ прилѣ́жнымъ ѡ҆бстоитѐ,  зовꙋ́ще побѣ́днꙋю пѣ́снь зижди́телю. 
Бг҃оро́диченъ: Ꙗ҆́же є҆ди́на во чре́вѣ прїе́мши  сло́во, є҆го́же а҆́гг҃льскаѧ вѡ́инства сла́вѧтъ при́снѡ,  дꙋ́шꙋ мою̀ ѡ҆зарѝ, рѣша́щи грѣхо́вное мра́чное  ѕломышле́нїе всенепоро́чнаѧ, и҆ просвѣща́ющи ра́зꙋмомъ  ржⷭ҇тва̀ твоегѡ̀. 
Пѣ́снь г҃ 
І҆рмо́съ: Съ высоты̀ снизше́лъ є҆сѝ во́лею на  зе́млю, превы́ше всѧ́кагѡ нача́ла, и҆ смире́нное  возне́слъ є҆сѝ и҆з̾ а҆́да преиспо́днѧгѡ є҆стество̀  человѣ́ческое: нѣ́сть бо ст҃ъ па́че тебѐ,  чл҃вѣколю́бче. 
Но́щїю мѧ̀ житїѧ̀ тьма̀ страсте́й ѡ҆б̾ѧ́ла  є҆́сть, хрⷭ҇тѐ бж҃е, свѣ́тъ сы́й незаходи́мый, лꙋча́ми  покаѧ́нїѧ ѡ҆зари́въ мѧ̀ сп҃сѝ, ꙗ҆́кѡ чл҃вѣколю́бецъ,  да сла́влю тѧ̀. (с. 540) 
Ча́сти мѧ̀ покажѝ хрⷭ҇тѐ, и҆збра́нныхъ  наслѣ́дника, сопроти́вныѧ ча́сти ѿлꙋчи́въ сп҃се,  слеза́ми и҆ млⷭ҇тынею ѡ҆чище́на, ꙗ҆́кѡ да во хвале́нїи  тѧ̀ сла́влю всегда̀. 
Мч҃нченъ: Ѡ҆червлени́шасѧ вои́стиннꙋ кро́вїю ва́ши  но́ги, и҆ быстрѣ́йше къ нб҃сѝ потеко́ша, со грѣхо́мъ  зе́млю ѡ҆ста́вльше, мч҃нцы, собесѣ̑дницы бж҃є́ственнымъ  си́ламъ. 
Мч҃нченъ: Оу҆дрꙋча́емо тѣ́ло ва́ше ра́нами  раста́ѧшесѧ, хрⷭ҇тѡ́вы страда́льцы: дꙋше́внаѧ же  оу҆крѣплѧ́шесѧ си́ла, любо́вїю привѧзꙋ́ема нерѣши́мѡ  къ созда́вшемꙋ всѧ́чєскаѧ хотѣ́нїемъ. 
Бг҃оро́диченъ: Мр҃і́е гпⷭ҇жѐ, ꙗ҆́кѡ сꙋ́щи  всѣ̑мъ гдⷭ҇а ро́ждши, ѡ҆блада́ема страстьмѝ оу҆ма̀  моегѡ̀, и҆ ѕло́бою ѡ҆черне́на, свобо́дна сотворѝ и҆  просвѣтѝ. 
И҆́нъ. І҆рмо́съ то́йже 
И҆́же премі́рными ли́ки воспѣва́емый хрⷭ҇тѐ,  чи́номъ тѣ́хъ вѣ́рныхъ составлє́нїѧ воспѣва́ти  бг҃омꙋ́дреннѡ сотворѝ, сло́ве: нѣ́сть бо ст҃ъ па́че  тебѐ чл҃вѣколю́бче. [Два́жды.] 
Любо́вїю те́плою, привѧза́нїемъ рачи́тельнымъ  причаща́ющесѧ пе́рвомꙋ и҆сто́чникꙋ слꙋжи́тельнѣ  предстоитѐ, пою́ще немо́лчнѡ, є҆ди́но сꙋщество̀  бж҃ества̀ безнача́льнагѡ, бж҃е́ственнїи а҆рха́гг҃ли. 
Бг҃оро́диченъ: Є҆́ѵинꙋ дре́внюю клѧ́твꙋ, хрⷭ҇та̀  ро́ждши мт҃и чⷭ҇таѧ, пресвѣ́тлѡ разрѣши́ла є҆сѝ,  всѣ́хъ вѣнча́ющаго бл҃гослове́ньми: нѣ́сть бо  пречⷭ҇таѧ, ра́звѣ тебѐ помо́щницы. 
Пѣ́снь д҃ 
І҆рмо́съ: Сѣдѧ́й въ сла́вѣ на прⷭ҇то́лѣ  бж҃ества̀, во ѻ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю, и҆ сп҃сѐ  зовꙋ́щыѧ: сла́ва хрⷭ҇тѐ си́лѣ твое́й. 
Ꙗ҆́кѡ сꙋдїѝ пра́веднѣйшемꙋ ны́нѣ припа́даю тѝ  гдⷭ҇и, ѡ҆сꙋжде́нна и҆ ѿча́ѧннаго мѧ̀ оу҆ще́дри, и҆  пра́веднагѡ твоегѡ̀ и҆зба́ви и҆зрече́нїѧ, и҆ стоѧ́нїѧ  и҆збра́нныхъ сподо́би. (с. 541) 
Въ разбо́йники впа́дша неꙋкроти̑мыѧ  чл҃вѣколю́бче, и҆ оу҆ѧ́звлена бы́вша и҆сцѣлѝ хрⷭ҇тѐ,  возлива́ѧ на мѧ̀ покаѧ́нїѧ вїно̀ и҆ є҆ле́й и҆ ѡ҆дѣва́ѧ  мѧ̀ ѻ҆де́ждою сп҃се́нїѧ моегѡ̀. 
Мч҃нченъ: Ѡ҆блеко́стесѧ свы́ше ри́зою сп҃се́нїѧ,  въ совлече́нїи тѣле́снѣмъ всехва́льнїи мч҃нцы, и҆  совле́кшаго пре́жде пра́ѻтца ѡ҆бнажи́сте, без̾ дыха́нїѧ  ме́ртва сотво́рше. 
Мч҃нченъ: Виті́йствꙋюще пред̾ беззако́нными  мч҃нцы, бж҃їѧ сло́ва ра́зꙋмомъ бл҃гоче́стїѧ  оу҆краша́еми, мꙋдрецы̀ и҆ виті̑и всѧ̑ посрами́сте  нече́ствꙋющыѧ, и҆ врага̀ оу҆мертви́вше. 
Бг҃оро́диченъ: На тѧ̀ ꙗ҆́коже до́ждь,  премꙋ́дрости бе́здна і҆и҃съ сни́де, є҆ди́нꙋ чⷭ҇тꙋю тебѐ  ѡ҆брѣ́тъ бг҃ороди́тельнице дв҃о, и҆ заградѝ нече́стїѧ  пото́ки лю̑тыѧ, бж҃е́ственною бл҃года́тїю. 
И҆́нъ. І҆рмо́съ то́йже 
Непостижи́мою си́лою ѿ небытїѧ̀ приве́лъ є҆сѝ  нбⷭ҇ныѧ оу҆мы̀, сло́ве бж҃їй пресꙋ́щественный, и҆  неизрече́нною твое́ю сла́вою оу҆краси́лъ є҆сѝ,  зовꙋ́щыѧ: сла́ва хрⷭ҇тѐ си́лѣ твое́й. 
Оу҆правлѧ́еми вы́шнїѧ си̑лы дх҃омъ, и҆ брозда́ми  є҆гѡ̀, и҆ бж҃е́ственными зарѧ́ми ѡ҆блиста́еми,  неѿпа́дающыѧ чи́ны наслѣ́доваша, є҆ди́но чтꙋ́ще  всѣ́хъ нача́ло и҆ бж҃ество̀. 
Лица̀ твоегѡ̀ добро́тꙋ кра́снꙋю зрѣ́ти,  сподо́бишасѧ слꙋжи́тєльныѧ твоѧ̑ свѣ́тлѡсти, и҆  ѿѻнꙋ́дꙋ разꙋмѣ̑нїѧ воспрїе́млюще, тебѣ̀ вопїю́тъ:  сла́ва хрⷭ҇тѐ си́лѣ твое́й. 
Бг҃оро́диченъ: Цр҃и́ца дв҃о, злато́ю ѻ҆де́ждою  оу҆кра́шена, сн҃ꙋ цр҃ю̀ ны́нѣ предстои́тъ, ꙗ҆́же без̾  сравне́нїѧ а҆́гг҃лъ превы́шши, зовꙋ́щихъ: сла́ва хрⷭ҇тѐ  си́лѣ твое́й. 
Пѣ́снь є҃ 
І҆рмо́съ: Ны́нѣ воста́нꙋ, прⷪ҇ро́чески речѐ  бг҃ъ, ны́нѣ просла́влюсѧ, ны́нѣ вознесꙋ́сѧ, па́дшаго  прїе́мъ ѿ дв҃ы, и҆ къ свѣ́тꙋ оу҆́мномꙋ возносѧ́й  моегѡ̀ бж҃ества̀. (с. 542) 
Ѽ ка́кѡ ѡ҆сꙋжде́нъ хощꙋ̀ предста́ти тебѣ̀,  сꙋдїѝ бг҃ꙋ всѣ́хъ, и҆ ѡ҆бличе́нъ бы́ти ѡ҆ всѣ́хъ  ѕлы́хъ, и҆̀хже без̾ оу҆ма̀ согрѣши́хъ во́лею, и҆  всего̀ себѐ непотре́бна сотвори́хъ! 
Сп҃си́ мѧ гдⷭ҇и, ꙗ҆́кѡ ѕѡ́лъ и҆спо́лнихсѧ  мно́гихъ, и҆ молю́сѧ: и҆сцѣлѝ грѣхѝ моѧ̑ и҆ гноє́нїѧ  лю̑таѧ, и҆ не ѡ҆ста́ви поги́бнꙋти мѧ̀ є҆ди́наго і҆и҃се  мо́й, мно́гѡ тѝ согрѣши́вшаго. 
Мч҃нченъ: Кончи́нꙋ бл҃же́ннꙋ ѡ҆брѣ́тше  страда́льцы ꙗ҆́вѣ, сла́вꙋ оу҆лꙋчи́ша, хрⷭ҇та̀  прославлѧ́юще свои́ми оу҆́ды, стрⷭ҇тоположи́телѧ,  ꙗ҆́звамъ и҆ ра́намъ причаща́тисѧ мꙋ́жески  предразсꙋжда́юще. 
Мч҃нченъ: Бога́тство нбⷭ҇ное, житїе́мъ  бж҃е́ственнымъ и҆ кра́снымъ, вѣне́цъ неꙋвѧда́емый, и҆  свѣ́тъ невече́рнїй, и҆ жили́ще ника́коже ѡ҆бетша́емое  нерꙋкотворе́нно наслѣ́довасте, страда́льцы хрⷭ҇тѡ́вы  бл҃же́ннїи. 
Бг҃оро́диченъ: Твоѧ̑ чꙋдеса̀ прⷪ҇ро́честїи  прореко́ша гла́си, го́рꙋ нарица́юще тѧ̀ пречⷭ҇таѧ, и҆  две́рь, и҆ свѣти́льникъ свѣ́телъ: и҆з̾ негѡ́же  вои́стиннꙋ свѣ́тъ чꙋ́дный просвѣща́етъ чⷭ҇таѧ, мі́ръ  ве́сь. 
И҆́нъ. І҆рмо́съ то́йже 
Тре́петнѡ сла́вѧтъ херꙋві́ми, и҆ серафі́ми, со  прⷭ҇то́лы, и҆ бж҃е́ственнїи а҆рха́гг҃ли, и҆ гдⷭ҇ьствїѧ,  и҆ си̑лы, и҆ нача̑ла, и҆ вла̑сти со а҆́гг҃лы, честно́е  є҆ди́но и҆ трⷪ҇ческое бж҃ество̀. [Два́жды.] 
Ꙗ҆ви́шасѧ а҆́гг҃ли свѣтови́днѡ сїѧ́юще хрⷭ҇тѐ,  твоѐ воскрⷭ҇нїе проповѣ́дающе въ мі́рѣ прпⷣбнымъ  жена́мъ, и҆ врагѡ́въ твои́хъ сотрѧса́юще оу҆́мъ  блиста́ньми твоегѡ̀ бж҃ества̀. 
Бг҃оро́диченъ: Ны́нѣ сохранѝ ѡ҆полче́нїе  а҆рха́гг҃льскими цр҃ковь твою̀, тебѐ сла́вѧщꙋю  правосла́вными гла́сы, и҆́же ѿ дв҃ы неизрече́ннѡ  рожде́йсѧ, и҆ человѣ́ки ѿ тлѝ и҆збавлѧ́ѧй. (с. 543) 
Пѣ́снь ѕ҃ 
І҆рмо́съ: Прїидо́хъ во глꙋбины̑ мѡрскі́ѧ, и҆  потопи́ла мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ  бг҃ъ и҆з̾ глꙋбины̀ возведѝ живо́тъ мо́й, многомлⷭ҇тиве. 
Ме́ртвъ сы́й не разꙋмѣ́ю, не чꙋ́вствꙋѧ  ѻ҆каѧ́нный, и҆ со́вѣсть ѡ҆скверне́нꙋ носѧ̀ при́снѡ:  бж҃е созда́телю мо́й, да не до конца̀ погꙋби́ши менѐ. 
Дѣѧ̑нїѧ моѧ̑ ꙗ҆́коже вразѝ ѡ҆клевета́ти мѧ̀  хотѧ́тъ на сꙋди́щи твое́мъ, ще́дре: ѿ ни́хже ско́рѡ  и҆зба́ви хрⷭ҇тѐ, наставлѧ́ѧ мѧ̀ къ покаѧ́нїю. 
Мч҃нченъ: Сокрꙋшѝ кѡ́сти страстоно́сєцъ, собо́ръ  законопрестꙋ́пныхъ, но не сокрꙋшѝ тѣ́хъ вѣ́рꙋ, є҆ѧ́же  ра́ди наслѣ̑дницы ꙗ҆ви́шасѧ бг҃ꙋ, и҆ сп҃сꙋ дꙋ́шъ  на́шихъ. 
Мч҃нченъ: Ꙗ҆́кѡ честно́е ка́менїе, на ка́мени  непоколе́блемѣ наде́жди бг҃омꙋ́дреннѡ назда́шасѧ  стрⷭ҇тоно́сцы, и҆ ꙗ҆́кѡ хра́мы ст҃а́гѡ дх҃а, въ хра́мъ  бж҃їй всели́шасѧ. 
Бг҃оро́диченъ: Ѡ҆мрачи́вшеесѧ се́рдце моѐ  те́мными наи̑тїи грѣха̀, свѣ́томъ и҆́же въ тебѣ̀  бг҃оневѣ́стнаѧ ѡ҆зарѝ, ꙗ҆́кѡ сл҃нце хрⷭ҇та̀ ро́ждшаѧ. 
И҆́нъ. І҆рмо́съ то́йже 
Ѻ҆́крестъ влⷣки предстоѧ́ще а҆́гг҃льскаѧ  вѡ́инства, и҆ чи́стѣ наслажда́ющесѧ сїѧ́нїемъ нача́ла  свѣ́тлагѡ, просвѣти́те вѣ́рою ва́съ пою́щихъ.  [Два́жды.] 
Премꙋ́дростїю твое́ю сотвори́вый а҆́гг҃льскїѧ  ли́ки, гдⷭ҇ьствїѧ же и҆ си̑лы, и҆ серафі́мы, ꙗ҆́кѡ  влⷣка показа́лъ є҆сѝ, хвала́ми тѧ̀ чтꙋ́щыѧ. 
Бг҃оро́диченъ: Ꙗ҆́кѡ на престо́лѣхъ  превознесе́нныхъ, хрⷭ҇тѐ, почива́ѧй, и҆ всѧ́чєскаѧ  бж҃е́ственнымъ про́мысломъ соблюда́ѧй, на рꙋкꙋ̀  дв҃и́чєскꙋю влⷣко почи́лъ є҆сѝ. 
Пѣ́снь з҃ 
І҆рмо́съ: Ю҆́нѡши трѝ въ вавѷлѡ́нѣ, велѣ́нїе  мꙋчи́телево на (с. 544) бꙋ́йство прело́жше, посредѣ̀  пла́мене вопїѧ́хꙋ: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Комꙋ́ тѧ оу҆подо́блю, дꙋшѐ моѧ̀ ѻ҆каѧ́ннаѧ,  оу҆вы̀ мнѣ̀, лю́бѧщꙋю безмѣ̑стнаѧ, а҆ не дѡ́браѧ  взыскꙋ́ющꙋю; тѣ́мже пре́жде конца̀ потщи́сѧ ѡ҆́бразы  бл҃гі̑ѧ показа́ти. 
Тꙋ́чꙋ мѝ хрⷭ҇тѐ сле́зъ да́ждь, ꙗ҆́кѡ да ѿ  лю́тыхъ мои́хъ и҆змы́юсѧ, и҆ не ѡ҆ста́ви менѐ сп҃се,  ны́нѣ поги́бнꙋти, согрѣши́вшаго тѝ мно́гѡ па́че  человѣ̑къ. 
Мч҃нченъ: Ме́ртвость оу҆мерщвле́ннагѡ сло́ва  носѧ́ще на тѣ́лѣ свое́мъ, пре́лесть оу҆мертви́сте:  живете́ же и҆ оу҆ме́рше сла́внїи, и҆ оу҆мерщвлє́нныѧ  страстьмѝ страда́льцы врачꙋ́ете. 
Мч҃нченъ: Ко́е мѣ́сто ны́нѣ не и҆́мать ва́съ  мч҃нцы просвѣти́тели, и҆ предгра́дїе; ка́ѧ страна̀ не  ѡ҆свѧща́етсѧ ва́шими страда́ньми сла́внїи, и҆ восто́ками  и҆сцѣле́нїй; 
Бг҃оро́диченъ: Є҆ди́на пребыва́еши по ржⷭ҇твѣ̀  влⷣчце, дѣ́вственною добро́тою сїѧ́ющи, є҆ди́на  мт҃рнихъ и҆збѣ́гла є҆сѝ болѣ́зней: бг҃а бо є҆ди́на  родила̀ є҆сѝ, и҆зба́вителѧ дꙋ́шъ на́шихъ. 
И҆́нъ. І҆рмо́съ то́йже 
Свидѣ́тели содѣ̑ѧннымъ и҆мꙋ́ще мы́слєнныѧ  а҆́гг҃лы, и҆збере́мъ чи́стое житїѐ дꙋшѐ моѧ̀, вопїю́ще:  бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.  [Два́жды.] 
Оу҆́глемъ ѡ҆чище́нный, престо́лꙋ твоемꙋ̀  предстоѧ́щыѧ зри́тъ серафі́мы, бж҃е́ственный вопїѧ̀  и҆са́їа: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Бг҃оро́диченъ: Чи́ны всѣ́хъ безпло́тныхъ, дв҃о,  ꙗ҆́вѣ превосхо́диши, ꙗ҆́кѡ творца̀ ро́ждши и҆ гдⷭ҇а:  бл҃гослове́нъ пречⷭ҇таѧ, пло́дъ твоегѡ̀ чре́ва. 
Пѣ́снь и҃ 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене бл҃гоче́ствовавшыѧ, снизше́дъ  ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀  бл҃гослови́те, по́йте гдⷭ҇а. (с. 545) 
Ꙗ҆ви́хсѧ скотѡ́мъ подо́бенъ безсловє́снымъ,  подклони́всѧ страсте́мъ. сло́ве бж҃їй пребезнача́льне,  ѡ҆брати́въ мѧ̀, сп҃сѝ вопїю́ща: бл҃гослови́те всѧ̑  дѣла̀ гдⷭ҇нѧ гдⷭ҇а. 
Ѡ҆зоба̀ ве́прь, позоба̀ є҆ди́нокъ мѧ̀ сп҃се,  ꙗ҆́коже вїногра́дъ воздѣ́ланный дх҃омъ: ѿ негѡ́же  и҆зба́ви мѧ̀ сло́ве, и҆ плодоно́сна добродѣ́тельми  а҆́бїе тебѣ̀ покажѝ. 
Мч҃нченъ: Ѡ҆брощє́нїѧ крѡ́внаѧ ѡ҆червлени́ша  багрѧни́цꙋ ва́мъ бг҃отка́ннꙋю, є҆́юже оу҆краси́стесѧ  мч҃нцы, вѣнцы̀ носѧ́ще побѣ́ды, и҆̀же въ вы́шнихъ цр҃ю̀  вѣ́чномꙋ предстоитѐ. 
Мч҃нченъ: Сщ҃е́нное мч҃нкѡвъ сосло́вїе  несвѧще́нное разрꙋшѝ согла́сїе, беззако́нновати  повелѣва́ющее, и҆ зако́ннѡ пострада́въ, ѿ влⷣки  всѣ́хъ зако́ннѡ вѣнча́сѧ. 
Бг҃оро́диченъ: Бл҃гослови́тъ всѧ̀ тва́рь ржⷭ҇тво̀  твоѐ, бл҃гослове́ньми на́съ вѣнча́вшее, и҆ ѿ клѧ́твы  и҆з̾е́мшее, всебл҃гослове́ннаѧ є҆ди́на, и҆  препросла́вленнаѧ, ꙗ҆́же ро́дъ на́шъ ѡ҆бл҃года́тившаѧ. 
И҆́нъ. І҆рмо́съ то́йже 
Ꙗ҆́кѡ сы́й живо́тъ безсме́ртный, безсме́ртномꙋ  животꙋ̀ причаща́тисѧ зижди́тельнѣ сотвори́лъ є҆сѝ  а҆́гг҃лы, и҆ наꙋчи́лъ є҆сѝ пѣ́ти: бл҃гослови́те,  по́йте гдⷭ҇а. [Два́жды.] 
Мы́сленнѡ ѡ҆бстоѧ́ще тѧ̀ а҆рха́гг҃ли,  непреста́нными гла́сы воспѣва́ютъ, бг҃олѣ́пнѡ чтꙋ́ще  тѧ̀ ꙗ҆́кѡ влⷣкꙋ всѣ́хъ: бл҃гослови́те, по́йте гдⷭ҇а. 
Бг҃оро́диченъ: Зако́ннїи ѡ҆́брази проѡбража́хꙋ тѧ̀  всеблаже́ннаѧ, ро́ждшꙋю бг҃а, ве́щи пло́тстѣй  соединѧ́ема, пре́жде невеще́ственна сꙋ́ща бж҃е́ственнымъ  є҆стество́мъ: бл҃гослови́мъ дв҃о, ржⷭ҇тво̀ твоѐ. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а. 
Пѣ́снь ѳ҃ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе,  прозѧбе́нїемъ чревоноше́нїѧ, мі́рови бл҃гослове́нїе  процвѣла̀ є҆́сть: тѣ́мъ тѧ̀ всѝ велича́емъ. (с. 546) 
Сѐ покаѧ́нїѧ вре́мѧ, что̀ лѣни́мсѧ, что̀ сно́мъ  погрꙋжа́емсѧ; оу҆ны́нїѧ да ѿстꙋ́пимъ, оу҆краси́мъ  свѣщы̀, ꙗ҆́коже пи́шетъ, є҆ле́емъ бл҃готворе́нїѧ: да  не ѡ҆ста́немъ внѣꙋ́дꙋ двере́й рыда́ющи. 
До́ндеже є҆́сть вре́мѧ пока́ѧтисѧ, ѡ҆брати́сѧ ѿ  ѕѡ́лъ твои́хъ дꙋшѐ моѧ̀, ꙗ҆̀же содѣ́ла є҆сѝ  вѣ́дѣнїемъ и҆ невѣ́дѣнїемъ, и҆ возопі́й къ вѣ́дꙋщемꙋ  всѧ̑: согрѣши́хъ тѝ, простѝ влⷣко, и҆ не гнꙋша́йсѧ  менѐ недосто́йнагѡ. 
Мч҃нченъ: Собра̀ хрⷭ҇то́съ страда́вшыѧ ст҃ы̑ѧ  ꙗ҆вле́ннѣйше, ѿ всѧ́кїѧ страны̀ и҆ гра́да на мѣ́ста  сла̑внаѧ, въ чєстна́ѧ покѡ́ища, и҆ ны́нѣ перворо́дныхъ  цр҃ковь просвѣща́ютъ веселѧ́щесѧ. 
Мч҃нченъ: Всечестна́ѧ ра́ка честны́хъ мч҃нкъ  твои́хъ гдⷭ҇и, лꙋча́ми бж҃е́ственнагѡ дх҃а ѡ҆зарѧ́ема,  пресла́внѣ и҆сцѣле́нїѧ и҆спꙋща́етъ свѣ́тлость, и҆  разорѧ́етъ недꙋ́гѡвъ болѣ̑зни, є҆ди́не многомлⷭ҇тиве. 
Бг҃оро́диченъ: Ѿ свѣ́та и҆́же въ тебѣ̀  бг҃оневѣ́сто, зарѧ́ми дꙋ́шꙋ мою̀ просвѣтѝ, лежа́щꙋю въ  ро́вѣ поги́бели возста́ви, врагѝ сокрꙋша́ющи,  ѡ҆скорблѧ́ющыѧ се́рдце моѐ при́снѡ, и҆ къ страсте́мъ  порѣва́ющыѧ мѧ̀. 
И҆́нъ 
І҆рмо́съ: Сокрове́нное бж҃їе неизрече́нное въ  тебѣ̀ соверша́етсѧ, ꙗ҆́вственное та́инство, дв҃о  пречⷭ҇таѧ: и҆́бо бг҃ъ и҆з̾ тебѐ воплоти́сѧ за млⷭ҇рдїе.  тѣ́мже тѧ̀ ꙗ҆́кѡ бцⷣꙋ велича́емъ. 
И҆̀же оу҆ма̀ роди́телѧ, и҆ предложи́телѧ сн҃ꙋ и҆  дх҃ꙋ пою́ще а҆́гг҃ли, ны́нѣ къ на́мъ бж҃е́ственныѧ  бл҃года́ти подаѧ̑нїѧ, прилѣ́жнѡ прїе́мше посыла́ти  оу҆се́рдствꙋйте. 
Краснѡ̀ оу҆добрѧ́еми нетлѣ́нїѧ да́ромъ и҆  бл҃года́тїю, бж҃е́ственнїи а҆рха́гг҃ли, тебѐ и҆сто́чника  хрⷭ҇тѐ присносꙋ́щна нетлѣ́нїѧ, пою́ще ꙗ҆́кѡ  бл҃года́телѧ велича́ютъ. 
Бг҃оро́диченъ: Невѣ́стникъ воплоще́нїѧ  неизрече́ннагѡ, и҆ черто́гъ ѡ҆дꙋшевле́нный, и҆ ковче́гъ  зако́на бл҃года́ти тѧ̀ бг҃омт҃и, вѣ́рнїи свѣ́мы:  тѣ́мже тѧ̀ непреста́ннѡ велича́емъ. (с. 547) 
Та́же, Досто́йно є҆́сть: и҆ покло́нъ.  Є҆ктенїа̀, и҆ свѣти́ленъ. и҆ ѱалмы̀ ѻ҆бы́чны. 
На стїхо́внѣ, стїхи̑ры покаѧ́нны, гла́съ д҃: 
Ѡ҆мы́й мѧ̀ слеза́ми мои́ми сп҃се, ꙗ҆́кѡ  ѡ҆скверни́хсѧ мно́гими грѣхѝ. тѣ́мже и҆ припа́даю тѝ:  согрѣши́хъ бж҃е, поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ и҆ возвесели́хомсѧ: во всѧ̑  дни̑ на́шѧ возвесели́хомсѧ: за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Ѻ҆вча̀ є҆́смь слове́снагѡ твоегѡ̀ ста́да, и҆ къ  тебѣ̀ прибѣга́ю па́стырю до́бромꙋ: взыщѝ менѐ  заблꙋ́ждшаго, бж҃е, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Кто̀ не оу҆жаса́етсѧ зрѧ̀, ст҃і́и  мч҃нцы, по́двига до́брагѡ ва́шегѡ, и҆́мже подвиза́стесѧ;  ка́кѡ во пло́ти сꙋ́ще, безпло́тнаго врага̀ побѣди́сте,  хрⷭ҇та̀ и҆сповѣ́дающе, и҆ крⷭ҇то́мъ воѡрꙋжи́вшесѧ!  тѣ́мже досто́йнѡ ꙗ҆ви́стесѧ бѣсѡ́въ прогони́телїе, и҆  ва́рварѡвъ сопротивобо́рцы, непреста́ннѡ молѧ́щесѧ,  сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Бцⷣе всѣ́хъ  цр҃и́це, правосла́вныхъ похвало̀, є҆реті́чествꙋющихъ  шата̑нїѧ разорѝ, и҆ ли́ца и҆́хъ посрамѝ, не  кла́нѧющихсѧ, нижѐ чтꙋ́щихъ пречⷭ҇таѧ, чⷭ҇тны́й тво́й  ѡ҆́бразъ. 
Та́же, Бл҃го є҆́сть и҆сповѣ́датисѧ гдⷭ҇еви: И҆  трист҃о́е. По Ѻ҆́ч҃е на́шъ: тропарѝ, и҆  є҆ктєнїѝ. Та́же ча́съ а҃-й, ѱалмы̀ ѻ҆бы́чны, и҆  про́чее: и҆ ѿпꙋ́стъ. 
Въ понедѣ́льникъ бл҃жє́нны, гла́съ д҃: 
Дре́вомъ а҆да́мъ раѧ̀ бы́сть и҆зселе́нъ, дре́вомъ  же кре́стнымъ разбо́йникъ въ ра́й всели́сѧ: ѻ҆́въ  оу҆́бѡ вкꙋ́шъ за́повѣдь ѿве́рже сотво́ршагѡ: ѻ҆́въ  же сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во црⷭ҇твїи твое́мъ. (с. 548) 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Па́че всѣ́хъ человѣ̑къ на землѝ а҆́зъ  согрѣши́хъ, и҆ бою́сѧ та́мѡ нелицемѣ́рнагѡ сꙋди́ща  пребл҃гі́й: на не́мже неѡсꙋжде́на мѧ̀ соблюдѝ тогда̀, и҆  ѿ мꙋ́ки и҆зба́ви, подаѧ́ ми покаѧ́нїе, ѡ҆мыва́ющее  всѧ̑кїѧ сквє́рны, ꙗ҆́кѡ чл҃вѣколю́бецъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Херꙋві́ми, и҆ серафі́ми, вла̑сти, престо́ли,  а҆рха́гг҃ли, гдⷭ҇ьствїѧ вкꙋ́пѣ и҆ си̑лы, ст҃і́и  а҆́гг҃ли, нача̑ла высоча̑йшаѧ, влⷣцѣ всѣ́хъ ны́нѣ  предстоѧ́ще, согрѣше́нїй ѡ҆ставлє́нїѧ и҆ житїѧ̀  и҆справлє́нїѧ и҆спроси́те всѣ̑мъ вопїю́щымъ вѣ́рнѡ:  помѧнѝ на́съ во црⷭ҇твїи твое́мъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Примѣша́ющесѧ ѻ҆гню̀, хвра́стнꙋю пре́лесть  попали́сте стрⷭ҇тоно́сцы хрⷭ҇тѡ́вы: и҆ мно́жествомъ  ва́шеѧ кро́ве, глꙋби́ннаго ѕмі́ѧ ѿню́дъ потопи́сте  всехва́льнїи, побѣ́дꙋ взе́мше, съ вы́шними во́инствы  ра́дꙋетесѧ, молѧ́щесѧ прилѣ́жнѡ сп҃сти́сѧ на́мъ. 
Сла́ва: Трисо́лнечнаѧ зарѐ, ꙗ҆́же въ мїрски́хъ  сїѧ́ющаѧ и҆сполне́нїихъ, дꙋшѝ моеѧ̀ лю̑тыѧ ѿгна́вши  стра̑сти, низпослѝ мнѣ̀ свѣ́та сїѧ́нїе, и҆ ѡ҆чище́нїе  согрѣше́нїй, вѣ́рою ны́нѣ зовꙋ́щꙋ тѝ безнача́льномꙋ  ѻ҆ц҃ꙋ̀, сн҃ꙋ сопресто́льнꙋ, и҆ дх҃ꙋ: трⷪ҇це,  вседѣ́тельнаѧ си́ло, сп҃сѝ на́съ. 
И҆ ны́нѣ: Согрѣша́ющаго при́снѡ, и҆ лѣ́ностїю  весьма̀ содержи́ма, оу҆ще́дри чⷭ҇таѧ и҆ покаѧ́нїѧ  ѡ҆́бразы оу҆добрѝ, даю́щи оу҆миле́нїе недоꙋмѣ́ннѣй  дꙋшѝ мое́й, пречⷭ҇таѧ, наде́ждо непосты́днаѧ: любо́вїю  воспѣва́ющихъ тѧ̀, и҆ вопїю́щихъ вѣ́рнѡ, помѧнѝ и҆  на́съ дв҃о всепѣ́таѧ.  


(с. 549) 
Въ понедѣ́льникъ ве́чера, 
на Гдⷭ҇и воззва́хъ, стїхи̑ры покаѧ́нны. Гла́съ  д҃. 
Подо́бенъ: Зва́нный свы́ше: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Ханане́и поревнова́вши, дꙋшѐ, прикосни́сѧ хрⷭ҇тꙋ̀  созадѝ, и҆ взыва́й ча́стѣ: поми́лꙋй мѧ̀, ѽ влⷣко!  дѣ́тище и҆́мамъ, бѣснꙋ́ющꙋюсѧ пло́ть безчи́ннꙋю,  ѿженѝ разжже́нїе ѿ неѧ̀, молю́сѧ, и҆ оу҆толи́въ  безчи̑ннаѧ взыгра̑нїѧ, ме́ртвꙋ стра́хомъ твои́мъ  совершѝ, мл҃твами пречи́стѡ заче́ншїѧ и҆ ро́ждшїѧ тѧ̀  хрⷭ҇тѐ, и҆ всѣ́хъ ст҃ы́хъ, бл҃года́телю многомлⷭ҇тиве. 
Сті́хъ: И҆́мене ра́ди твоегѡ̀, потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Нїнеѵі́тѧнѡмъ и҆ногда̀ согрѣши́вшымъ і҆ѡ́нꙋ  посла́лъ є҆сѝ хрⷭ҇тѐ проповѣ́дати си̑мъ, и҆̀же  пока́ѧвшесѧ, ꙗ҆́рость въ бл҃госе́рдїе преложи́ша,  и҆збавлѧ́еми ѿ гꙋби́тельнагѡ гнѣ́ва. послѝ оу҆̀бо,  чл҃вѣколю́бче, и҆ мнѣ̀ недосто́йномꙋ держа́внꙋю твою̀  по́мощь, да ѡ҆бращꙋ́сѧ ѿ безчи́сленныхъ мои́хъ  согрѣше́нїй, и҆ на стезю̀ покаѧ́нїѧ наста́вленъ бꙋ́дꙋ,  и҆ пла́чꙋ стенѧ̀ го́рцѣ, мно́гихъ мои́хъ прегрѣше́нїй  и҆зба́витисѧ млⷭ҇тїю твое́ю. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Въ мі́ръ прише́дый, во є҆́же сп҃стѝ человѣ́ки  согрѣша́ющыѧ, и҆ къ покаѧ́нїю си́хъ призва́ти, ꙗ҆́кѡ  бл҃гоꙋтро́бенъ, и҆ менѐ, ще́дре, па́че всѣ́хъ тебѐ  прогнѣ́вавшаго оу҆ще́дривъ, сп҃си́ мѧ ра́ди бл҃гости,  и҆ на пꙋ́ть покаѧ́нїѧ наста́ви мѧ̀, и҆ по́мыслъ да́ждь  мѝ оу҆миле́нїѧ, оу҆тверди́въ се́рдце смире́нно, и҆  про́сто, и҆ кро́тко, некова́рно, сп҃се мо́й, бл҃гостїю  твое́ю, ꙗ҆́кѡ бл҃гоꙋтро́бенъ. (с. 550) 
И҆́ны стїхи̑ры ст҃о́мꙋ и҆ вели́комꙋ і҆ѡа́ннꙋ  прⷣте́чи. Гла́съ д҃. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
И҆мѣ́ѧй ко гдⷭ҇ꙋ дерзнове́нїе, рожде́нныхъ  жена́ми всѣ́хъ прⷣте́че превосходѧ́й, того̀ молѝ  непреста́ннѡ ѡ҆ вѣ́рою молѧ́щихсѧ тѝ, ѡ҆браще́нїе на́мъ  да́ти, и҆ винꙋ̀ покаѧ́нїѧ: ꙗ҆́кѡ да тѧ̀ воспѣва́емъ  сп҃са́еми всегда̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Нарече́нъ бы́лъ є҆сѝ прⷪ҇ро́къ ѿ ложе́снъ, и҆  ѿ оу҆тро́бы проповѣ́дникъ, прⷣте́че и҆ а҆пⷭ҇ле  прише́ствїѧ гдⷭ҇нѧ: бѣсѡ́мъ оу҆́бѡ пре́дана мѧ̀ сꙋ́ща,  и҆ грѣхꙋ̀ раба̀ многодѣ́йственна, ѿ ѻ҆бои́хъ мѧ̀  и҆спра́ви, ꙗ҆́кѡ крѣ́пкїй во́инъ, да твоѐ ско́рое  проповѣ́дꙋю застꙋпле́нїе. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
Лопа́та сы́й дх҃а бж҃е́ственнагѡ, плевови̑дныѧ  нра́вы развѣ́й ѿ се́рдца моегѡ̀, дѣѧ̑нїѧ  бж҃е́ствєннаѧ ѿ менѐ собира́ѧ, ꙗ҆́кѡ пшени́цꙋ въ  жи́тницꙋ бж҃їю, ꙗ҆́кѡ да пи́ща влⷣцѣ бл҃гопотре́бна  бꙋ́дꙋ, тобо́ю хода́таемъ ѡ҆богаща́емь, хрⷭ҇то́въ  крⷭ҇ти́телю бл҃же́нне. 
Сла́ва, и҆ ны́нѣ, бг҃оро́диченъ: Сле́зы мѝ  да́ждь ѿ се́рдца, и҆ воздыха́нїе и҆з̾ глꙋбины̀  ѻ҆трокови́це, и҆ дꙋшѝ сокрꙋше́нїе, и҆ и҆сповѣ́данїе,  ꙗ҆̀же въ житїѝ содѣ̑ѧннаѧ мно́ю прегрѣшє́нїѧ: да  твое́ю по́мощїю всечⷭ҇таѧ, въ покаѧ́нїи прейдꙋ̀ жи́знь  мою̀, и҆ оу҆лꙋчꙋ̀ ѡ҆слабле́нїе. 
Та́же, Свѣ́те ти́хїй: Прокі́менъ днѐ. И҆  Сподо́би гдⷭ҇и въ ве́черъ се́й: 
На стїхо́внѣ стїхи̑ры покаѧ́нны, гла́съ д҃: 
Хотѣ́хъ слеза́ми ѡ҆мы́ти мои́хъ прегрѣше́нїй,  гдⷭ҇и, рꙋкописа́нїе, и҆ про́чее живота̀ моегѡ̀,  покаѧ́нїемъ бл҃гоꙋгоди́ти тебѣ̀: но вра́гъ льсти́тъ мѧ̀,  и҆ бо́ретъ дꙋ́шꙋ мою̀. гдⷭ҇и, пре́жде да́же до конца̀ не  поги́бнꙋ, сп҃си́ мѧ. (с. 551) 
Сті́хъ: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀, та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
Кто̀ ѡ҆бꙋрева́емь, и҆ притека́ѧ ко приста́нищꙋ  семꙋ̀ не сп҃се́тсѧ; и҆лѝ кто̀ недꙋ́гꙋѧ, и҆ припа́даѧ ко  врачевствꙋ̀ семꙋ̀, не оу҆врачꙋ́етсѧ, содѣ́телю  всѧ́ческихъ, и҆ врачꙋ̀ недꙋ́жныхъ; гдⷭ҇и, пре́жде да́же  до конца̀ не поги́бнꙋ, сп҃си́ мѧ. 
Сті́хъ: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
И҆́же ст҃ы́хъ мч҃нкъ прїе́мый терпѣ́нїе, и҆ ѿ  на́съ прїимѝ пѣ́нїе чл҃вѣколю́бче: и҆ да́рꙋй на́мъ  тѣ́хъ мл҃твами ве́лїю млⷭ҇ть. 
Сла́ва, и҆ ны́нѣ, бг҃оро́диченъ: И҆зба́ви на́съ  ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ  творца̀, да всѝ вопїе́мъ тѝ: ра́дꙋйсѧ є҆ди́но  предста́тельство дꙋ́шъ на́шихъ. 
Та́же, Ны́нѣ ѿпꙋща́еши: Трист҃о́е, и҆ по  Ѻ҆́ч҃е на́шъ: тропа́рь, є҆ктенїа̀, и҆ ѿпꙋ́стъ. 
Въ понедѣ́льникъ на повече́рїи,, 
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными  стопа́ми дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Ꙗ҆́же є҆ди́на въ напа́стехъ и҆ ско́рбехъ  защища́ющаѧ, под̾ кро́въ тво́й пречⷭ҇таѧ прибѣга́ющихъ  те́плѣ, прїимѝ ꙗ҆́кѡ пребл҃га́ѧ, ꙗ҆́же ѿ се́рдца  на́шегѡ молє́нїѧ. (с. 552) 
Приста́нище невла́емое ѡ҆брѣто́хъ тѧ̀  ѻ҆каѧ́нный, напа̑стныѧ же и҆ нꙋ̑ждныѧ прило́ги  ѿрѣва́ѧ, бл҃года́рное пою́ ти воспѣва́нїе,  бг҃омꙋ́жнаѧ бг҃ороди́тельнице. 
Сла́ва: Ми́лостивнымъ и҆ кро́ткимъ твои́мъ  ѻ҆́комъ бг҃ороди́тельнице, зрѧ́щи мѧ̀ во ѡ҆бстоѧ́нїи и҆  ско́рби ѡ҆держи́ма, вско́рѣ свободѝ: тѧ́ бо призыва́ю  на по́мощь. 
И҆ ны́нѣ: Є҆́ѵа ѡ҆сꙋжде́нїѧ и҆зба́висѧ и҆  а҆да́мъ тобо́ю чⷭ҇таѧ, съ ни́миже и҆ а҆́зъ припа́даю тѝ:  печа̑льныѧ мѝ сле́зы ны́нѣ на ра́дость преложѝ, и҆ ѿ  напа́стей свободѝ. 
Пѣ́снь г҃ 
І҆рмо́съ: Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Ѻ҆рꙋ́жїе крѣ́пко, и҆ стѣ́нꙋ тѧ̀ стѧжа́въ а҆́зъ,  побѣжда́ю сопроти́вныхъ полкѝ: и҆ пою̀ вели̑чїѧ твоѧ̑,  бцⷣе неискꙋсобра́чнаѧ. 
Пе́щь разорѧ́еши печа́лей, и҆ погаша́еши  ѿча́ѧнїѧ зно́й: кто́ бо та́кѡ, ꙗ҆́коже ты̀ дв҃о бцⷣе,  оу҆пова́нїе на́ше; 
Сла́ва: Внꙋшѝ во́пль раба̀ твоегѡ̀, твоеѧ̀  тре́бꙋющагѡ по́мощи бг҃ома́ти: оу҆пова́нїе моѐ,  оу҆слы́ши мѧ̀, и҆ потщи́сѧ сп҃сти́ мѧ. 
И҆ ны́нѣ: При́зри чⷭ҇таѧ, сп҃сти́ мѧ: нб҃о  бж҃е́ственнымъ ма́нїемъ всѧ̑ содержа́щаго воплоти́ла  є҆сѝ, бж҃їе сло́во, па́че сло́ва и҆ смы́сла. 
Пѣ́снь д҃ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Побѣ́ждши враждꙋ́ющихъ мнѣ̀ всꙋ́е, ꙗ҆́кѡ дꙋ́шꙋ  мою̀ тща́щихсѧ лю́тѣ прїѧ́ти, сохрани́ мѧ влⷣчце  ненавѣ́тна, да ра́дꙋѧсѧ сла́влю тѧ̀. (с. 553) 
И҆збавлѧ́ющи мѧ̀ ѿ ѧ҆зы́ка льстивоглаго́ливагѡ,  ꙗ҆́кѡ бл҃га́ѧ предста́тельница, безпа́костна покажѝ ѿ  жите́йскихъ дѣѧ́нїй: мно́гѡ бо мо́жеши, ꙗ҆́кѡ мт҃и  зижди́телѧ сꙋ́щи. 
Сла́ва: Безболѣ́зненꙋ вѣ́дый тѧ̀ цѣле́бницꙋ  немощны́й, дх҃омъ и҆ оу҆сты̀ зовꙋ̀: и҆сцѣли́ мѧ  влⷣчце, поми́лꙋй и҆ сп҃си́ мѧ, къ тебѣ́ бо прибѣга́ю  ра́бъ тво́й. 
И҆ ны́нѣ: Ꙗ҆́кѡ похвалꙋ̀ а҆́гг҃лѡвъ и҆  человѣ́кѡвъ тѧ̀ воспѣва́емъ всѝ дв҃о мр҃і́е, и҆  вѣ́рнѡ мо́лимсѧ: моли́сѧ влⷣчце, ѿ всѧ́кїѧ ско́рби  и҆зба́витисѧ на́мъ. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ  прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
И҆спра́ви чⷭ҇таѧ, мл҃твꙋ раба̀ твоегѡ̀ ко гдⷭ҇ꙋ  сн҃ꙋ твоемꙋ̀: да ѡ҆брѧ́щꙋ разрѣше́нїе мно́гихъ  прегрѣше́нїй. 
И҆зба́ви мѧ̀ страсте́й и҆ бѣ́дъ бг҃оневѣ́сто:  тѧ́ бо положѝ бг҃ъ къ немꙋ̀ хода́таицꙋ ѡ҆ мое́мъ  смире́нїи. 
Сла́ва: Покрови́тельница мнѣ̀ ты̀ є҆сѝ и҆  непреста́нное хвале́нїе, ѽ влⷣчце бцⷣе, не пре́зриши  бо ника́коже ѡ҆держи́магѡ въ печа́лехъ. 
И҆ ны́нѣ: Ны́нѣ и҆спросѝ на́мъ прегрѣше́нїй  ѡ҆ставле́нїе, и҆ и҆зба́ви ѿ напа́стей, и҆ страсте́й  нечи́стыхъ, мл҃твами твои́ми препѣ́таѧ. 
Пѣ́снь ѕ҃ 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Крѣ́пость моѧ̀ сама̀ є҆сѝ пречⷭ҇таѧ влⷣчце, во  ѡ҆брѣ́тшихъ мѧ̀ ѕѣлѡ̀ ненача́ѧнныхъ ско́рбехъ, и҆  вопїю́ ти: ꙗ҆́кѡ ве́лїѧ є҆сѝ помо́щница рабꙋ̀ твоемꙋ̀.  (с. 554) 
И҆сцѣлѝ дꙋшє́вныѧ моѧ̑ ꙗ҆́звы влⷣчце,  застꙋпи́ мѧ дв҃о, и҆ и҆зба́ви раба̀ твоего̀ ѿ  ѡ҆клевета́нїѧ, навѣ́та же и҆ развраще́нїѧ непра́ведна. 
Сла́ва: Сокрꙋшѝ навѣ́тники непра́вєдныѧ, и҆̀же  на мѧ̀, при́снѡ прибѣга́ющаго къ тебѣ̀ чⷭ҇таѧ, и҆ не  ѡ҆ста́ви менѐ поги́бнꙋти, ꙗ҆́кѡ всѧ̑ тебѣ̀ возмѡ́жна,  бг҃оѻтрокови́це. 
И҆ ны́нѣ: Оу҆спѝ дꙋшѝ моеѧ̀ свирѣ́пꙋю во́лнꙋ,  ꙗ҆́кѡ мно́жество прегрѣше́нїй, и҆скꙋшє́нїѧ и҆ печа̑ли  воста́ша на мѧ̀: но сама́ мѧ влⷣчце сп҃сѝ. 
Та́же, Гдⷭ҇и поми́лꙋй, три́жды. Сла́ва, и҆  ны́нѣ: 
Сѣда́ленъ, гла́съ д҃: 
Въ кро́въ тво́й дв҃о, всѝ прибѣга́юще вопїе́мъ  тѝ: мольбꙋ̀ прїимѝ ѿ на́съ, и҆ не преста́й молѧ́щисѧ  чл҃вѣколю́бцꙋ, сп҃сти́сѧ рабѡ́мъ твои̑мъ. 
Пѣ́снь з҃ 
І҆рмо́съ: Сп҃сы́й во ѻ҆гнѝ а҆враа̑мскїѧ твоѧ̑  ѻ҆́троки, и҆ халдє́и оу҆би́въ, ꙗ҆̀же пра́вда  пра́веднѡ оу҆ловлѧ́ше, препѣ́тый гдⷭ҇и бж҃е ѻ҆тє́цъ  на́шихъ, бл҃гослове́нъ є҆сѝ. 
Є҆́же ѿ а҆га́рѧнъ наси́лованїе ско́рѡ  потре́бльши мече́мъ мл҃твъ твои́хъ мр҃і́е, лю́ди и҆  ста́до твоѐ сохранѝ, сн҃ꙋ твоемꙋ̀ зовꙋ́щее: бж҃е  ѻ҆тє́цъ на́шихъ бл҃гослове́нъ є҆сѝ. 
Равнолѣ́пнаѧ ски́нїе, прїими́ мѧ къ тебѣ̀  прибѣга́ющаго, да не прїи́метъ мѧ̀ вра́гъ погꙋби́ти  и҆згонѧ́ѧ, пою́ща сн҃ꙋ твоемꙋ̀ бг҃ома́ти: ѻ҆тє́цъ  на́шихъ бж҃е бл҃гослове́нъ є҆сѝ. 
Сла́ва: Бг҃ороди́тельнице мр҃і́е, предварѝ раба̀  твоего̀ вско́рѣ, въ треволне́нїихъ напа́стей  потоплѧ́емаго, и҆ не и҆мꙋ́ща по́мощи. къ тебѣ́ бо зовꙋ̀:  оу҆пова́нїе моѐ бцⷣе, поми́лꙋй мѧ̀. 
И҆ ны́нѣ: Человѣ́чєскїѧ напа̑сти, ꙗ҆́кѡ  грѣхѡ́мъ вино́вны, ны́нѣ бцⷣе бл҃га́ѧ, разорѝ  бж҃е́ственными мл҃твами (с. 555) твои́ми, и҆ рабы̑ твоѧ̑  и҆зба́ви болѣ́зненныхъ прегрѣше́нїй и҆ всѧ́кїѧ  напа́сти. 
Пѣ́снь и҃ 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене бл҃гоче́ствовавшыѧ, снизше́дъ  ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀  бл҃гослови́те, по́йте гдⷭ҇а. 
Воста̀ на ны̀ ꙗ҆зы́къ беззако́ненъ, хвалѧ́сѧ  погꙋби́ти слꙋжи́тели твоѧ̑, є҆го́же потре́бльши  пречⷭ҇таѧ, зовꙋ́щыѧ покры́й: всѧ̑ дѣла̀ бл҃гослови́те  гдⷭ҇нѧ гдⷭ҇а. 
Мнѡ́гїѧ твоѧ̑ щедрѡ́ты є҆ди́на бг҃омт҃и, на́съ  ми́лостивнѡ сп҃са́ютъ ѿ грѣхо́внагѡ сꙋда̀ и҆  разли́чныхъ напа́стей: ты́ бо ро́ждши бг҃а, и҆ ми́лꙋеши  мі́ръ є҆гѡ̀. 
Сла́ва: На моле́нїе моѐ ны́нѣ оу҆милосе́рдисѧ,  и҆ ра́дость мѝ въ печа́ли мѣ́сто да́рꙋй, да пою́ тѧ  влⷣчце, и҆ вопїю̀ сн҃ꙋ твоемꙋ̀: всѧ̑ дѣла̀  бл҃гослови́те гдⷭ҇нѧ гдⷭ҇а. 
И҆ ны́нѣ: Ꙗ҆́кѡ ты̀ мнѣ̀ є҆сѝ крѣ́пость и҆  помо́щница, не оу҆бою́сѧ врагѡ́въ негодова́нїѧ, но  воспѣва́ю тѧ̀ влⷣчце, и҆ вопїю̀ сн҃ꙋ твоемꙋ̀: всѧ̑  дѣла̀ бл҃гослови́те гдⷭ҇нѧ гдⷭ҇а. 
Пѣ́снь ѳ҃ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе,  прозѧбе́нїемъ чревоноше́нїѧ, мі́рови бл҃гослове́нїе  процвѣла̀ є҆сѝ. тѣ́мъ тѧ̀ всѝ велича́емъ. 
Ѻ҆рꙋ́жїе оу҆́бѡ на ны̀ ѡ҆бостри́въ,  совѣщава́етъ льсти́вый а҆ра́влѧнинъ беззако́нный: ты́ же  дв҃о бцⷣе, си́лою крⷭ҇та̀ сн҃а твоегѡ̀, и҆ мл҃твъ  твои́хъ, воѡрꙋжа́еши на него̀ рабы̑ твоѧ̑: тѣ́мже  проповѣ́даемъ сла́вꙋ твою̀. 
Крѣ́пость оу҆́бѡ ты̀ мнѣ̀ на врагѝ даде́сѧ, и҆  и҆збавле́нїе въ напа́стехъ: что́ же тѝ а҆́зъ принесꙋ̀  чⷭ҇таѧ; не довѣ́мъ. ѻ҆ба́че, є҆́же и҆́мамъ,  бл҃годаре́нїе приношꙋ́ ти влⷣчце: прїимѝ сїѐ ѿ раба̀  твоегѡ̀, и҆ сп҃си́ мѧ. (с. 556) 
Сла́ва: Ѽ мт҃и всѧ́ческихъ творца̀! ѽ всечⷭ҇таѧ,  скорбѧ́щихъ оу҆тѣ́хо, потоплѧ́емыхъ предста́тельнице,  и҆ побѣждае́мыхъ застꙋ́пнице, до живота̀ моегѡ̀ ты́ мѧ  сохранѝ. 
И҆ ны́нѣ: Оу҆тѣснѧ́емь грѣхѝ мно́гими  препѣ́таѧ, и҆ напа́стьми лю́тыми, ны́нѣ тебѣ̀  хвале́нїѧ же́ртвꙋ приношꙋ̀, и҆ прилѣ́жнѡ взыва́ю тѝ:  ст҃а́ѧ бцⷣе, помози́ ми, тебе́ бо сла́вѧ, пѣ́снь  скончава́ю. 
Та́же, Досто́йно є҆́сть: Трист҃о́е. По  Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Во вто́рникъ оу҆́тра, 
по а҃-мъ стїхосло́вїи сѣда́льны покаѧ́нны. Гла́съ  д҃: 
Смире́ннꙋю мою̀ дꙋ́шꙋ посѣтѝ гдⷭ҇и, во  грѣсѣ́хъ житїѐ всѐ и҆жди́вшꙋю: ꙗ҆́коже блꙋдни́цꙋ  прїимѝ и҆ менѐ, и҆ сп҃си́ мѧ. 
Сті́хъ: Гдⷭ҇и да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Препла́ваѧ пꙋчи́нꙋ настоѧ́щагѡ житїѧ̀, помышлѧ́ю  бе́зднꙋ мно́гихъ мои́хъ ѕѡ́лъ, и҆ не и҆мѣ́ѧ ко́рмчїѧ  помышле́нїй, петро́въ провѣщава́ю тѝ гла́съ: сп҃си́ мѧ  хрⷭ҇тѐ бж҃е, сп҃си́ мѧ, ꙗ҆́кѡ чл҃вѣколю́бецъ. 
Сла́ва, и҆ ны́нѣ: бг҃оро́диченъ: Ꙗ҆́коже сꙋ́щаѧ  вои́стиннꙋ бцⷣа, молѧ́щисѧ ꙗ҆́кѡ мт҃и со дерзнове́нїемъ  сн҃ꙋ твоемꙋ̀ и҆ бг҃ꙋ на́шемꙋ, сохранѧ́й гра́дъ и҆зрѧ́днѡ  къ покро́вꙋ твоемꙋ̀ притека́ющїй, ѡ҆ тебѣ̀ держа́вꙋ  и҆мꙋ́щїй, и҆ къ тебѣ̀ прибѣга́ющїй, приста́нищꙋ и҆  стѣнѣ̀, є҆ди́нѣй предста́тельницѣ ро́да  человѣ́ческагѡ. 
По в҃-мъ стїхосло́вїи, сѣда́ленъ, гла́съ д҃: 
Мгло́ю страсте́й и҆ жите́йскими сластьмѝ,  помрача́емь оу҆́мъ ѻ҆каѧ́нныѧ моеѧ̀ дꙋшѝ, къ по́мыслꙋ  оу҆миле́нїѧ не прихо́дитъ: но оу҆ще́дри сп҃се и҆ менѐ  ѻ҆каѧ́ннаго, и҆ да́ждь (с. 557) мѝ по́мыслъ  оу҆миле́нїѧ, да и҆ а҆́зъ пре́жде конца̀ вопїю̀  бл҃гоꙋтро́бїю твоемꙋ̀ гдⷭ҇и: хрⷭ҇тѐ сп҃се мо́й,  ѿча́ѧннаго сп҃си́ мѧ и҆ недосто́йнаго. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Ско́рѡ совни́демъ въ невѣ́стникъ хрⷭ҇то́въ, да  всѝ оу҆слы́шимъ бл҃же́нный гла́съ хрⷭ҇та̀ бг҃а на́шегѡ:  прїиди́те лю́бѧщїи нбⷭ҇нꙋю сла́вꙋ, соприча̑стницы бы́вше  мꙋ̑дрымъ дѣ́вамъ, просвѣти́вше свѣщы̀ на́шѧ вѣ́рою. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Крⷭ҇то́мъ воѡрꙋже́ни стрⷭ҇тоно́сцы твоѝ хрⷭ҇тѐ  бж҃е на́шъ, побѣди́ша кознѡва́нїѧ началоѕло́бнагѡ  врага̀, и҆ возсїѧ́ша ꙗ҆́кѡ свѣти̑ла земны́хъ  наставлѧ́юще, и҆ подаю́тъ и҆сцѣлє́нїѧ вѣ́рою  просѧ́щымъ: тѣ́хъ мл҃твами сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Сло́во ѻ҆́ч҃ее  хрⷭ҇та̀ бг҃а на́шего, и҆з̾ тебѐ воплоти́вшагосѧ,  позна́хомъ бцⷣе дв҃о, є҆ди́на чⷭ҇таѧ, є҆ди́на  бл҃гослове́ннаѧ: тѣ́мъ непреста́ннѡ тѧ̀ воспѣва́юще  велича́емъ. 
По г҃-мъ стїхосло́вїи, сѣда́ленъ гла́съ д҃. 
Дꙋшѐ, пока́йсѧ пре́жде и҆схо́да твоегѡ̀, сꙋ́дъ  неꙋмы́тный согрѣша́ющымъ є҆́сть и҆ непостоѧ́ненъ,  возопі́й ко гдⷭ҇ꙋ оу҆миле́нїемъ се́рдца: согрѣши́хъ въ  ра́зꙋмѣ и҆ невѣ́дѣнїи ще́дре, мл҃твами крⷭ҇ти́телѧ  твоегѡ̀, оу҆ще́дри и҆ сп҃си́ мѧ. 
Го́рлица пꙋстыннолю́бнаѧ, сщ҃е́нный крⷭ҇ти́тель,  проповѣ́давый покаѧ́нїе, и҆ показа́вый хрⷭ҇та̀ бы́вша  чл҃вѣ́ка, всѣ̑мъ согрѣша́ющымъ бы́сть предста́тель, и҆  всѣ̑мъ ѡ҆бꙋрева́ємымъ помо́щникъ быва́ѧ при́сный: тогѡ̀  мл҃твами хрⷭ҇тѐ, сп҃сѝ мі́ръ тво́й. 
Сла́ва, и҆ ны́нѣ, бг҃оро́диченъ: Ѡ҆бнови́ла  є҆сѝ чⷭ҇таѧ, бж҃е́ственнымъ ржⷭ҇тво́мъ твои́мъ,  и҆стлѣ́вшее во страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ  животꙋ̀ нетлѣ́нїѧ: тѣ́мже тѧ̀ по до́лгꙋ бл҃жи́мъ всѝ  дв҃о препросла́вленнаѧ, ꙗ҆́коже прорекла̀ є҆сѝ. (с.  558) 
Канѡ́нъ покаѧ́ненъ, ко гдⷭ҇ꙋ на́шемꙋ і҆и҃сꙋ хрⷭ҇тꙋ̀  и҆ ст҃ы̑мъ є҆гѡ̀ мч҃нкѡмъ, [є҆гѡ́же краегране́сїе  сицево̀: Чисто́тными мѧ̀ слеза́ми ѡ҆мы́й сло́ве.]  Творе́нїе і҆ѡ́сифово. Гла́съ д҃. 
Пѣ́снь а҃ 
І҆рмо́съ: Порази́вый є҆гѵ́пта, и҆ фараѡ́на  мꙋчи́телѧ погрꙋзи́вый въ мо́ри, лю́ди сп҃слъ є҆сѝ и҆з̾  рабо́ты, мѡѷсе́йски пою́щыѧ пѣ́снь побѣ́днꙋю: ꙗ҆́кѡ  просла́висѧ. 
Сокрове́ннѡ дѣ́ющагѡ дѣла̀ тьмы̀, гдⷭ҇и да не  ꙗ҆́вѣ ѡ҆бличи́ши, ни посрами́ши пред̾ всѣ́ми: но  свѣ́томъ просвѣтѝ и҆́скреннѧгѡ покаѧ́нїѧ сп҃се, и҆  сп҃си́ мѧ. 
Грѣхѝ всегда̀ на грѣхѝ влⷣко, совокꙋплѧ́ю  блꙋ́дный, и҆ не чꙋ́вствꙋю стра́ха твоегѡ̀ никогда́же  гдⷭ҇и: тѣ́мже пре́жде конца̀ сп҃сѝ и҆ оу҆ще́дри мѧ̀. 
Мч҃нченъ: Щито́мъ бл҃гоче́стїѧ покрыва́еми ст҃і́и,  держа́ще ꙗ҆́кѡ ме́чь крⷭ҇тное ѻ҆рꙋ́жїе, къ боре́нїю  врага̀ сла́внїи и҆зыдо́сте, и҆ того̀ низложи́сте. 
Мч҃нченъ: Кровопі́ицъ львѡ́въ, и҆ меча̀  сѣкꙋ́щагѡ, и҆ варе́нїѧ коно́бнагѡ, строга́нїѧ ногте́й,  терза́нїѧ же и҆ болѣ́зненнагѡ мꙋче́нїѧ, мч҃нцы  бж҃е́ственнїи не оу҆боѧ́шасѧ. 
Бг҃оро́диченъ: Ковче́гъ бж҃е́ственнымъ дх҃омъ  позлаще́нный, пречⷭ҇таѧ, показа́сѧ: не скрижа̑ли носѧ́щъ  зако́на, но хрⷭ҇та̀ гдⷭ҇а, є҆го́же зако́нъ и҆ прⷪ҇ро́цы  дре́вле предвозвѣсти́ша. 
Дрꙋгі́й канѡ́нъ ст҃о́мꙋ и҆ чⷭ҇тно́мꙋ і҆ѡа́ннꙋ  прⷣте́чи, [є҆гѡ́же краегране́сїе сицево̀: Пѣ́снь  мл҃твеннꙋю плетꙋ̀ тебѣ̀, бл҃же́нне, любо́вїю.]  Творе́нїе і҆ѡ́сифово. Гла́съ д҃. 
Пѣ́снь а҃ 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ: да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ, побѣ́дное воспою̀ пѣ́нїе. 
Ꙗ҆́кѡ вели́каѧ ѕвѣзда̀ сл҃нцꙋ предтекі́й,  просвѣти́лъ є҆сѝ зе́млю свѣ́тлостьми твои́ми  крⷭ҇ти́телю. тѣ́мже (с. 559) зовꙋ́ ти: просвѣтѝ моѐ  се́рдце, ѡ҆слѣпле́нное ѿ безчи́сленныхъ прегрѣше́нїй  лю́тыми ѡ҆мраче́нїи. 
Разрѣши́вый и҆ногда̀ бл҃же́нне, въ рожде́нїи  непло́дствїѧ оу҆́зы, тѣ́мже тѧ̀ молю̀, безпло́дствїемъ  запꙋстѣ́вшꙋю дꙋ́шꙋ мою̀ страсте́й, покажѝ мл҃твами  твои́ми плоди́тельнꙋ, добродѣ́телей бл҃гоча́дїе  приносѧ́щꙋю. 
Оу҆гото́валъ є҆сѝ пꙋти̑ и҆зба́вителю,  предходѧ́й въ си́лѣ и҆лїинѣ̀, присносла́вне  крⷭ҇ти́телю: къ немꙋ́же моеѧ̀ дꙋшѝ движе́нїе и҆спра́ви,  собла́зны всѧ̑кїѧ, и҆ пла́мень страсте́й и҆з̾има́ѧ  мл҃твами твои́ми. 
Бг҃оро́диченъ: Ѻ҆́блаче свѣ́тлый, дꙋшѝ моеѧ̀  ѻ҆́блаки тє́мныѧ и҆ лю̑тыѧ твои́ми свѣ́тлыми  хода́тайствы разорѝ: ꙗ҆́кѡ да ви́жꙋ зарю̀ и҆з̾ тебѐ  возсїѧ́вшагѡ, и҆ свѣ́томъ свѣ́тъ прїимꙋ̀ незаходи́мый. 
Пѣ́снь г҃ 
І҆рмо́съ: Оу҆твержда́ѧй гро́мъ, и҆ созида́ѧй  дꙋ́хъ, оу҆твердѝ менѐ гдⷭ҇и, да тѧ̀ пою̀ и҆́стиннѡ, и҆  творю̀ во́лю твою̀: ꙗ҆́кѡ нѣ́сть ст҃ъ, ꙗ҆́кѡ ты̀ бж҃е  на́шъ. 
И҆́же слѣпцє́въ ѻ҆́чи просвѣти́вый, хрⷭ҇тѐ,  ѻ҆́чи моѝ просвѣтѝ ѡ҆мраче́ннїи сластьмѝ, и҆  жите́йскими печа́льми, и҆ ника́коже къ сꙋдьба́мъ твои̑мъ  взира́ющїи. 
Сѐ вре́мѧ, возни́кни дꙋшѐ моѧ̀, ѿ ѕѡ́лъ,  ꙗ҆̀же содѣ́ѧла є҆сѝ, и҆ влⷣцѣ и҆зба́вителю возопі́й  со стра́хомъ: покаѧ́нїѧ хрⷭ҇тѐ, двє́ри ѿве́рзи мѝ. 
Мч҃нченъ: Ѿгна́нъ ꙗ҆ви́сѧ велїа́ръ  бж҃е́ственными по́двиги стрⷭ҇тоте́рпєцъ, и҆ ѿ ни́хъ  попира́емь зри́тсѧ ме́ртвъ и҆ недѣ́йственъ, и҆́же  дре́вле хвалѧ́йсѧ. 
Мч҃нченъ: Мꙋ́ченически тече́нїе соверши́вше  ст҃ы́хъ сосло́вїе, и҆ тьмы̑ мы́сленныхъ мꙋ́рїнѡвъ,  бж҃е́ственною си́лою ꙗ҆́кѡ вои́стиннꙋ посѣчѐ, и҆  сла́вꙋ полꙋчѝ. 
Бг҃оро́диченъ: Пра́ѻтцємъ разрѣ́шила є҆сѝ  печа́ль, ра́дость на́мъ ро́ждши жизнода́вца, и҆  и҆зба́вителѧ (с. 560) прест҃а́ѧ бцⷣе: є҆го́же  прилѣ́жнѡ молѝ, сп҃стѝ дꙋ́шы на́шѧ. 
И҆́нъ 
І҆рмо́съ: Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Всѧ́кꙋ добродѣ́тель и҆спо́лнилъ є҆сѝ, всѧ́кꙋ же  ѕло́бꙋ ѿ се́рдца возненави́дѣлъ є҆сѝ, и҆ стезю̀  покаѧ́нїѧ человѣ́кѡмъ бл҃же́нне, показа́лъ є҆сѝ. 
Сло́ва вопло́щшагѡсѧ прⷣте́ча вели́кїй показа́лсѧ  є҆сѝ. сегѡ̀ ра́ди молю́сѧ тѝ: безслове́сныхъ мѧ̀  страсте́й и҆зба́ви, наставлѧ́ѧ мѧ̀ къ безстра́стїю. 
Є҆щѐ жи́тельствꙋѧ въ тѣлесѝ, житїѐ  безпло́тныхъ показа́лъ є҆сѝ прⷣте́че: є҆мꙋ́же  оу҆подо́битисѧ мл҃твами твои́ми бг҃оно́се, и҆ на́съ  оу҆крѣпѝ, мо́лимсѧ. 
Бг҃оро́диченъ: Мі́ръ тобо́ю поми́ловасѧ, и҆́же  престꙋпле́нїемъ непотре́бенъ бы́сть, мт҃и дв҃о: сегѡ̀  ра́ди въ пѣ́нїихъ пѣ́сненныхъ по до́лгꙋ тѧ̀  оу҆бл҃жа́етъ. 
Пѣ́снь д҃ 
І҆рмо́съ: Оу҆слы́шахъ бж҃е слꙋ́хъ тво́й, и҆  оу҆боѧ́хсѧ, разꙋмѣ́хъ дѣла̀ твоѧ̑, и҆ оу҆жасо́хсѧ  гдⷭ҇и: ꙗ҆́кѡ твоегѡ̀ хвале́нїѧ и҆спо́лнь землѧ̀. 
Ѡ҆бнаже́нъ бы́хъ добродѣ́телей, и҆ ѕло́бою  ѡ҆блеко́хсѧ, и҆ сѐ стꙋда̀ и҆спо́лнихсѧ, і҆и҃се  чл҃вѣколю́бче: ѻ҆де́ждами мѧ̀ бж҃е́ственными  просвѣтѝ. 
Препла́ваѧ мїрска́гѡ мо́рѧ сло́ве, во́дꙋ,  лѣ́ностїю въ бѣдꙋ̀ и҆стопле́нїѧ впадо́хсѧ сласте́й  тѣле́сныхъ: къ покаѧ́нїѧ приста́нищꙋ напра́ви мѧ̀. 
Мч҃нченъ: Ѡ҆чи́стивше вои́стиннꙋ гно́й ве́сь  грѣха̀ терпѣ́нїѧ бж҃е́ственною си́лою до́блїи мч҃нцы,  сп҃се́нїе всѣ̑мъ пода́ша. 
Мч҃нченъ: Валѧ́еми по землѝ ꙗ҆́коже ка́менїе  стрⷭ҇тоте́рпцы, пре́лєсти твє́рдыѧ до конца̀  низверго́ша, и҆ къ вы́шнемꙋ гра́дꙋ доспѣ́ша: тѣ́хъ  мл҃твами гдⷭ҇и сп҃сѝ на́съ. (с. 561) 
Бг҃оро́диченъ: Сп҃се́нїе тѧ̀ на всѧ́кое вре́мѧ и҆  мѣ́сто призыва́ю: не пре́зри менѐ всенепоро́чнаѧ,  ꙗ҆́же бг҃а ро́ждшаѧ, и҆зба́вителѧ вкꙋ́пѣ и҆ сп҃са  моего̀. 
И҆́нъ 
І҆рмо́съ: Любвѐ ра́ди ще́дре, твоегѡ̀ ѡ҆́браза,  на крⷭ҇тѣ̀ твое́мъ ста́лъ є҆сѝ и҆ раста́ѧшасѧ  ꙗ҆зы́цы: ты́ бо є҆сѝ чл҃вѣколю́бче, крѣ́пость моѧ̀  и҆ хвале́нїе. 
Ꙗ҆́кѡ го́рлицꙋ тѧ̀, ве́снꙋ и҆́стиннꙋю,  всеи́стинными словесы̀ предвозвѣща́ющꙋю мі́рови,  разꙋмѣ́вше, оу҆бл҃жа́емъ при́снѡ, сла́вне прⷣте́че. 
Сокрꙋше́нна мѧ̀ льсти́вагѡ сокрꙋше́ньми, ве́тхомꙋ  и҆ но́вомꙋ ꙗ҆́кѡ сы́й хода́тай, всего̀ ѡ҆бновѝ мл҃твами  твои́ми прⷣте́че. 
И҆́же въ пꙋсты́ню всели́выйсѧ непоро́чнымъ  житїе́мъ, ѡ҆пꙋстѣ́вшїй всѧ́кими престꙋпле́ньми оу҆́мъ  мо́й, бж҃е́ственными мл҃твами твои́ми ѡ҆бновѝ прⷣте́че. 
Бг҃оро́диченъ: Ѡ҆чище́нїе на́мъ и҆ и҆збавле́нїе  позна́сѧ тво́й сн҃ъ дв҃о: є҆го́же молѝ сп҃стѝ дꙋ́шы во  оу҆миле́нїи тѧ̀ бл҃жа́щихъ. 
Пѣ́снь є҃ 
І҆рмо́съ: Возсїѧ́й мѝ гдⷭ҇и, свѣ́тъ повелѣ́нїй  твои́хъ, ꙗ҆́кѡ къ тебѣ̀ дꙋ́хъ мо́й оу҆́тренюетъ, и҆  пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀  прибѣга́ю цр҃ю̀ ми́ра. 
Оу҆ны́нїемъ преходѧ́щаго житїѐ тлѣ́ющее, и҆  пре́лестьми мѧ̀ ѡ҆мрача́ема ѿ преле́стника по всѧ̑  дни̑, і҆и҃се оу҆ще́дри, и҆ къ свѣ́тꙋ покаѧ́нїѧ наста́ви  и҆ жи́зни. 
Вознесе́сѧ се́рдце моѐ прило́гми ѕмі́а, и҆  низпаде́сѧ паде́нїемъ ве́лїимъ: и҆́же низве́ржєннымъ  і҆и҃се, и҆справле́нїе, возста́ви и҆ сп҃си́ мѧ, мно́гихъ  твои́хъ ра́ди щедро́тъ. 
Мч҃нченъ: Ка́плѧми крове́й оу҆гаси́сте  многобо́жїѧ пре́лести пе́щь, бг҃облаже́ннїи, и҆ тꙋ́чами  и҆сцѣле́нїй пла́мень оу҆тиши́сте страсте́й всегда̀,  сп҃сѡвы страда́льцы. (с. 562) 
Мч҃нченъ: Стоѧ́ще пред̾ сꙋди́щемъ, и҆ ногтьмѝ  стрꙋ́жеми, и҆ во главы̑ оу҆сѣка́еми мч҃нцы, и҆  мно́жествꙋ примѣша́ющесѧ лю́тыхъ мꙋ́къ, непрекло́нни  пребы́сте манове́нїемъ бж҃е́ственнымъ. 
Бг҃оро́диченъ: Возсїѧ́й мѝ влⷣчце, зарю̀ млⷭ҇ти  твоеѧ̀, и҆́же во мра́цѣ прегрѣше́нїй мои́хъ сꙋ́щꙋ дв҃о:  и҆ къ свѣ́тꙋ покаѧ́нїѧ наста́ви мѧ̀ пречⷭ҇таѧ, да  вѣ́рою тѧ̀ пою̀. 
И҆́нъ 
І҆рмо́съ: Просвѣще́нїе твоѐ гдⷭ҇и, низпослѝ  на́мъ, и҆ ѿ мглы̀ прегрѣше́нїй разрѣшѝ ны̀ бл҃же,  тво́й ми́ръ да́рꙋѧй. 
Пꙋсты́нными мѧ̀ оу҆́гльми, страсте́й нахожде́ньми  распала́ема, пꙋсты́нное воспита́нїе, росо́ю твои́хъ  мл҃твъ, си́хъ вре́да соблюдѝ неврежде́нна. 
Ѿ твоеѧ̀ всебл҃же́нне, ст҃ы́ѧ десни́цы  креща́етсѧ ѻ҆ц҃а̀ бж҃е́ственнаѧ десни́ца, сп҃са́ющаѧ  на́съ ѿ рꙋкѝ льсти́вагѡ, сщ҃е́нными хода́тайствы  твои́ми. 
Прибѣ́жище тѧ̀ прⷣте́че, и҆ покро́въ держа́венъ,  и҆ вели́кꙋю стѣ́нꙋ ве́сь мі́ръ и҆́мать: и҆зба́ви на́съ  твои́ми мл҃твами ѿ всѧ́кїѧ тѣсноты̀. 
Бг҃оро́диченъ: Добро́тꙋ тѧ̀ і҆а́кѡвлю возлюбѝ  бг҃ъ, дв҃о ѻ҆трокови́це, оу҆краша́ющъ всѧ̑ тобо́ю,  ѡ҆мрачи́вшыѧсѧ престꙋпле́нїемъ пе́рвѣе. 
Пѣ́снь ѕ҃ 
І҆рмо́съ: Пꙋчи́ною жите́йскою дѣѧ́ньми мои́ми  снидо́хъ во а҆́дъ, но ꙗ҆́кѡ ѿ ки́та і҆ѡ́на, та́кѡ  вопїю̀: и҆з̾ глꙋбины̀ ѕѡ́лъ возведѝ, молю́сѧ, сн҃е  бж҃їй и҆ сло́ве. 
Дрема́нїемъ небреже́нїѧ ѡ҆тѧготи́хъ, ѻ҆каѧ́нный,  дꙋ́шꙋ, и҆ грѣха̀ сно́мъ низложи́хсѧ: къ свѣ́тꙋ  покаѧ́нїѧ воздви́гни мѧ̀ гдⷭ҇и, и҆ твои́мъ млⷭ҇рдїемъ  сп҃си́ мѧ. 
Ка́кѡ падо́хъ ѻ҆каѧ́нный; ка́кѡ оу҆дали́хсѧ бг҃а  пребл҃га́гѡ; ка́кѡ не внемлю̀ въ чꙋ́вствїи стра́шное  сꙋди́ще ѻ҆́но, на не́мже и҆́мамъ сꙋди́тисѧ; тво́рче  мо́й, оу҆ще́дри мѧ̀. (с. 563) 
Мч҃нченъ: Цѣвни́ца ꙗ҆ви́стесѧ, вои́стиннꙋ  возглаша́ющаѧ пѣ́нїе сп҃си́тельное при́снѡ, и҆  наслажда́ющаѧ вѣ́рныхъ сердца̀, и҆ пїѧ́нство пре́лести  до конца̀ ѡ҆гонѧ́ющаѧ, страда́льцы пресвѣ́тлїи. 
Мч҃нченъ: Превозше́дше предѣ́лы человѣ́чєскїѧ  мч҃нцы хрⷭ҇тѡ́вы къ зижди́телю возникнове́нїемъ  бж҃е́ственнымъ, мꙋче́нїѧ болѣ́зни претерпѣ́сте  ра́дꙋющесѧ, ꙗ҆́кѡ въ тѣлесѣ́хъ чꙋжди́хъ. 
Бг҃оро́диченъ: Всест҃а́ѧ дв҃о, предста́тельнице и҆  покро́ве всѣ́хъ вѣ́рныхъ, предста́ни и҆ и҆зба́ви мѧ̀  преще́нїѧ бꙋ́дꙋщагѡ, и҆ стра́шнагѡ сꙋди́ща въ ча́съ  сꙋ́дный, да вѣ́рою при́снѡ пою̀ тѧ̀. 
И҆́нъ 
І҆рмо́съ: Прїидо́хъ во глꙋбины̑ мѡрскі́ѧ, и҆  потопи́ла мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ  бг҃ъ и҆з̾ глꙋбины̀ возведѝ живо́тъ мо́й многомлⷭ҇тиве. 
Стоѧ́ше креща́ѧ въ быстрина́хъ влⷣкꙋ, грѣхѝ  всѣ́хъ человѣ́кѡвъ взе́млющаго: є҆го́же моли́ти не  преста́й прⷣте́че, оу҆ще́дрити дꙋ́шы на́шѧ. 
Проповѣ́дникъ показа́лсѧ є҆сѝ покаѧ́нїѧ, въ  не́мже соблюдѝ прⷣте́че моѐ се́рдце, ѡ҆скверне́нное  вре́дными грѣхѝ, и҆ возникнове́нїѧ не и҆мꙋ́щее. 
Возгласи́лъ є҆сѝ бл҃же́нне, дꙋша́мъ въ  пꙋсты́нѧхъ непроходи́мыхъ, сло́ва прише́ствїе хотѧ́щее  бы́ти: тѣ́мже гла́сы немо́лчными всѧ́каѧ цр҃ковь  бл҃жи́тъ тѧ̀. 
Бг҃оро́диченъ: Зако́на и҆з̾ѧсни́шасѧ ѡ҆́бразы,  твои́мъ стра́шнымъ ржⷭ҇тво́мъ бг҃оневѣ́сто: и҆́хже  сбытїѐ мы̀ ны́нѣ зрѧ́ще влⷣчце, по достоѧ́нїю тѧ̀  чти́мъ. 
Пѣ́снь з҃ 
І҆рмо́съ: Ѡ҆́бразꙋ злато́мꙋ не поклони́вшесѧ  ѻ҆́троцы а҆враа́мстїи, и҆скꙋша́хꙋсѧ ꙗ҆́кѡ зла́то въ  горни́лѣ въ пещѝ ѻ҆́гненнѣй, ꙗ҆́кѡ въ черто́зѣ  свѣ́тлѣмъ ликова́хꙋ, пою́ще: бл҃гослове́нъ є҆сѝ бж҃е  ѻ҆тє́цъ на́шихъ. (с. 564) 
Ю҆́но ѻ҆троча̀ ꙗ҆ви́лсѧ є҆сѝ хрⷭ҇тѐ, ве́тхагѡ  ѡ҆сꙋжде́нїѧ и҆зба́вити хотѧ̀ мі́ръ, ꙗ҆́кѡ  бл҃гоꙋтро́бенъ. тѣ́мже вопїю́ ти, ѡ҆бетша́вшаго мѧ̀  грѣхѝ мно́гими ны́нѣ ѡ҆бновѝ ще́дре, и҆ сп҃си́ мѧ  пою́ща: бл҃гослове́нъ бг҃ъ ѻ҆тє́цъ на́шихъ. 
И҆́же и҆ногда̀ манассі́ю пока́ѧвшасѧ сп҃сы́й, и҆  оу҆ще́дривый блꙋдни́цꙋ прослези́вшꙋюсѧ, и҆ разбо́йника  сло́вомъ ѡ҆правда́вый, мнѡ́гаѧ и҆ лю̑таѧ согрѣши́вшаго  тѝ, и҆ менѐ сп҃се прїимѝ вопїю́ща: бл҃гослове́нъ бг҃ъ  ѻ҆тє́цъ на́шихъ. 
Мч҃нченъ: Бꙋ́ри лю́тѣй многобо́жїѧ ѡ҆бдержа́щей  вселе́ннꙋю, кора́бль сотво́рше бл҃гоче́стїѧ  стрⷭ҇тоте́рпцы: ѡ҆кормле́нїемъ же хрⷭ҇то́вымъ, ко  приста́нищꙋ жи́зни доплы́вше вопїе́те: бл҃гослове́нъ бг҃ъ  ѻ҆тє́цъ на́шихъ. 
Мч҃нченъ: Просвѣще́ни бы́вше ꙗ҆́вѣ, ꙗ҆́коже  зла́то въ горни́лѣ, мꙋ́ками и҆скꙋша́еми страда́льцы, и҆  показа́вшесѧ запеча̑танїѧ честна̑ѧ стрⷭ҇те́й хрⷭ҇то́выхъ,  въ сокро́вищахъ нбⷭ҇ныхъ, во оу҆твержде́нїи мно́зѣ  сокрове́ни бы́ша ны́нѣ. 
Бг҃оро́диченъ: Сп҃са и҆ бг҃а, и҆ и҆зба́вителѧ и҆  влⷣкꙋ, пло́тїю ро́ждши пречⷭ҇таѧ влⷣчце, томꙋ̀ при́снѡ  пречⷭ҇таѧ, моли́сѧ, ꙗ҆́кѡ да разрѣше́нїе лю́тыхъ и҆  мно́гихъ грѣхѡ́въ ѡ҆ставле́нїе прїи́мше, славосло́вимъ  тогѡ̀ ꙗ҆̀же па́че оу҆ма̀ щедрѡ́ты. 
И҆́нъ 
І҆рмо́съ: А҆враа́мстїи и҆ногда̀ въ вавѷлѡ́нѣ  ѻ҆́троцы, пе́щный пла́мень попра́ша, пѣ́сньми  взыва́юще: ѻ҆тє́цъ на́шихъ бж҃е бл҃гослове́нъ є҆сѝ. 
Бо́льшїй всѣ́хъ рожде́нныхъ ꙗ҆ви́лсѧ є҆сѝ  прⷪ҇ро́че, бг҃ꙋ вельмѝ согрѣша́юща мѧ̀, велича́йшею  мл҃твою твое́ю, пла́мене вели́кагѡ и҆зба́ви, и҆ вѣ́чныѧ  тьмы̀, ꙗ҆́кѡ да оу҆бл҃жа́ю тѧ̀. 
Непло́днаѧ ꙗ҆ви́хсѧ смоко́вница, и҆ посѣче́нїѧ  бою́сѧ: оу҆тверди́ мѧ хода́тайствомъ твои́мъ, прⷣте́че  сп҃совъ, и҆ плодови́та сотворѝ, ꙗ҆́кѡ да оу҆бл҃жа́ю  тѧ̀. 
Оу҆спѝ всѧ́кꙋ вра́жїю подви́жимꙋю бꙋ́рю, на  и҆́же вѣ́рою притека́ющаго къ тебѣ̀, бо́дренными  твои́ми мл҃твами, ко и҆зба́вителю всѣ́хъ прⷣте́че  і҆ѡа́нне. (с. 565) 
Бг҃оро́диченъ: Нахожде́нїѧ лꙋка́вагѡ и҆ ча́сти,  дв҃о, и҆ рабо́ты бѣсо́вскїѧ сохранѝ рабы̑ твоѧ̑, и҆̀же  дꙋше́ю тѧ̀ и҆ ѧ҆зы́комъ при́снѡ сла́вѧщыѧ. 
Пѣ́снь и҃ 
І҆рмо́съ: Во ѻ҆гнѝ пла́меннѣмъ предстоѧ́тъ  тебѣ̀ херꙋві́ми, серафі́ми, гдⷭ҇и, и҆ всѧ̀ тва́рь  пѣ́снь тебѣ̀ пое́тъ кра́снꙋю: по́йте, бл҃гослови́те,  лю́дїе превозноси́те хрⷭ҇та̀, є҆ди́наго содѣ́телѧ, во  всѧ̑ вѣ́ки. 
Не пребы́хъ во стра́сѣ твое́мъ, не послꙋ́шахъ  за́повѣдей твои́хъ, и҆ во́лю твою̀ никогда́же  сотвори́хъ: что̀ бꙋ́дꙋ ѻ҆каѧ́нный; чл҃вѣколюби́въ сы́й,  оу҆ще́дри мѧ̀ тꙋ́не, сп҃се, и҆ не ѿве́ржи менѐ. 
Дѣ́лателю до́брыхъ, вопїю́ ти: стра́ха твоегѡ̀  серпо́мъ, пожнѝ и҆з̾ ко́рене всѧ̑ тернѡ́внаѧ  помышлє́нїѧ дꙋшѝ моеѧ̀ ѻ҆каѧ́нныѧ: и҆ сѣ́менемъ  покаѧ́нїѧ прозѧба́ти мѝ сподо́би хрⷭ҇тѐ, сп҃си́тельный  кла́съ. 
Мч҃нченъ: Распространи́шасѧ бл҃года́тїю,  оу҆тѣснѧ́еми въ мꙋ́кахъ мно́гихъ стрⷭ҇тоно́сцы, и҆  стѣсни́ша врагꙋ̀ пꙋти̑ про́пастей и҆спо́лнены, и҆ ны́нѣ  наставлѧ́ютъ на́съ къ пꙋтє́мъ бж҃їимъ въ вѣ́рѣ и҆  любвѝ. 
Мч҃нченъ: Бѣдꙋ̀ прїѧ́тъ льсти́вый, впа́дъ во  глꙋбинꙋ̀, мч҃нцы, терпѣ́нїѧ и҆ страда́нїѧ ва́шегѡ, и҆  лежи́тъ ѿ всѣ́хъ насмѣва́емь безꙋ́мный: вы́ же  побѣ́дными вѣнцы̀ оу҆краша́етесѧ. 
Бг҃оро́диченъ: Чре́во твоѐ всенепоро́чнаѧ, сто́гъ  чⷭ҇тна́гѡ гꙋмна̀ ꙗ҆ви́сѧ, мі́рꙋ носѧ̀ пшени́цꙋ живота̀,  пита́ющꙋ всѧ́чєскаѧ. тѣ́мже тѧ̀ ꙗ҆́кѡ вино́внꙋ всѣ́хъ  до́брыхъ, вѣ́рнїи по достоѧ́нїю оу҆бл҃жа́емъ. 
И҆́нъ 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене бл҃гоче́ствовавшыѧ, снизше́дъ  ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀  бл҃гослови́те, по́йте гдⷭ҇а. (с. 566) 
Оу҆ны́нїѧ мѧ̀ сно́мъ ѡ҆держи́ма, и҆ мгло́ю ѕло́бы  помрача́ема, свѣ́тлою мл҃твою твое́ю и҆спра́ви  прⷣте́че, и҆ да́ждь ꙗ҆́кѡ во днѝ добродѣ́телей  бл҃гоѡбра́знѡ ходи́ти. 
И҆скꙋше́нїй мѧ̀ бꙋ́рѧ ѡ҆бдержи́тъ, и҆ страсте́й  волна̀ смꙋща́етъ мѧ̀: рꙋ́кꙋ мѝ пода́ждь прⷣте́че,  возводѧ̀ ко приста́нищꙋ покаѧ́нїѧ, дꙋшѝ моеѧ̀ кора́бль  мл҃твами твои́ми. 
И҆́же взе́млющаго мі́рꙋ прегрѣшє́нїѧ, въ  рѣчны́хъ вода́хъ крести́лъ є҆сѝ, ѕѡ́лъ мои́хъ бе́зднꙋ  и҆зсꙋшѝ стрꙋѧ́ми мл҃твъ твои́хъ, бл҃же́нне і҆ѡа́нне  прⷣте́че. 
Ви́дѣвъ дх҃а ст҃а́го, слы́шалъ є҆сѝ гла́съ  роди́телевъ, свидѣ́тельствꙋющь прⷣте́че, тобо́ю  неизрече́ннѡ креща́емомꙋ і҆и҃сꙋ: є҆го́же молѝ сп҃стѝ  на́съ. 
Бг҃оро́диченъ: Ꙗ҆́кѡ и҆сто́чникъ на́шегѡ  ѡ҆бновле́нїѧ, сокрꙋше́ннаго мѧ̀ прираже́ньми ѕмі́евыми,  всего̀ ѡ҆бновѝ: ꙗ҆́кѡ да вѣ́рою и҆ любо́вїю тѧ̀  оу҆бл҃жа́ю, бцⷣе дв҃о всенепоро́чнаѧ. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Сотворѝ держа́вꙋ мы́шцею свое́ю,  низложи́ бо си̑льныѧ со престѡ́лъ, и҆ вознесѐ  смирє́нныѧ бг҃ъ і҆и҃левъ: въ ни́хже посѣтѝ на́съ  восто́къ съ высоты̀, и҆ напра́вилъ ны̀ є҆́сть на пꙋ́ть  ми́ра. 
Сѐ ѿве́рзесѧ черто́гъ та́йный, и҆ мꙋ́дрїи  оу҆краси́вше свѣщы̀ своѧ̑ є҆ле́емъ добродѣ́телей,  вхо́дѧтъ свѣ́тли. ѿложѝ со́нъ оу҆ны́нїѧ, ѽ дꙋшѐ,  ꙗ҆́кѡ да вни́деши со хрⷭ҇то́мъ свѣщꙋ̀ носѧ́щи. 
Ꙗ҆́коже блꙋдни́ца держꙋ̀ но́зѣ твоѝ мы́сленнѡ,  и҆ слеза́ми ѡ҆мыва́ю си́хъ сло́ве. ѡ҆мы́й мѧ̀ сп҃се, ѿ  тимѣ́нїѧ страсте́й: вѣ́ра твоѧ̀ сп҃се́ тѧ, ны́нѣ и҆  мнѣ̀ пригласи́въ, ꙗ҆́кѡ да твоѐ безчи́сленное пою̀  млⷭ҇рдїе. 
Мч҃нченъ: Весе́лымъ се́рдцемъ и҆ ра́достною дꙋше́ю  мч҃нцы въ вы́шнихъ живꙋ́тъ, ꙗ҆́звы хрⷭ҇тѡ́вы ꙗ҆́коже  красотꙋ̀ бл҃голѣ́пїѧ при́снѡ и҆мꙋ́ще: и҆ на́мъ ми́ра  и҆спроша́ютъ, и҆ лю́тыхъ и҆збавле́нїе, и҆ прегрѣше́нїй  разрѣше́нїе. (с. 567) 
Мч҃нченъ: Ѡ҆свѧти́сѧ всѧ́ко мѣ́сто, и҆мꙋ́щее  бж҃е́ственнїи страда́льцы мо́щи ва́шѧ, ꙗ҆́коже дрꙋгі́й  ковче́гъ, и҆́же во і҆и҃ли и҆збавлѧ́ющъ лю́тыхъ: ра́дꙋютсѧ  нбⷭ҇наѧ, съ честны́ми а҆́гг҃лы, дꙋ́шы ва́шѧ бл҃же́ннїи  стѧжа́вша. 
Бг҃оро́диченъ: Бл҃голюби́ваѧ ѻ҆трокови́це,  бл҃голюби́ваго бг҃а ро́ждшаѧ, вопїю́ ти: оу҆бл҃жѝ  ѻ҆каѧ́ннꙋю мою̀ дꙋ́шꙋ, ѡ҆ѕло́бленнꙋю лю́тѣ страстьмѝ  и҆ прило́гми лꙋка́выхъ бѣсѡ́въ, да вѣ́рою тѧ̀ пою̀  наде́ждꙋ всѣ́хъ. 
И҆́нъ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть, ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ: тѣ́мъ тѧ̀ всѝ велича́емъ. 
Крѣ́пость моѧ̀ и҆ пѣ́нїе хрⷭ҇то́съ гдⷭ҇ь:  є҆го́же молѝ бл҃же́нне прⷣте́че, на стра̑сти мѧ̀  оу҆крѣпи́ти, и҆ на всѧ̑кїѧ прило́ги бѣсѡ́вскїѧ: и҆  да́ждь бж҃е́ственнꙋю дѣ́лати во́лю, ꙗ҆́кѡ да тѧ̀  любо́вїю оу҆бл҃жа́ю при́снѡ. 
Кра́снаѧ го́рлица, и҆ ла́стовица сладкоглаго́ливаѧ  ꙗ҆ви́лсѧ є҆сѝ бж҃е́ственный прⷣте́че, ве́снꙋ  возвѣща́ющаѧ бж҃е́ственнꙋю хрⷭ҇та̀: є҆го́же молѝ,  и҆зба́вити мѧ̀ зимы̀ дꙋшетлѣ́нныѧ и҆ бꙋ́ри грѣхо́вныѧ,  молю́сѧ тѝ. 
Взыгра́всѧ въ ложесна́хъ ма́тернихъ, возвѣсти́лъ  є҆сѝ ѿ дв҃ы возсїѧ́вшаго: того̀ молѝ, плотска̑ѧ моѧ̑  двиза̑нїѧ оу҆мертви́ти, оу҆мерщвлѧ́ющаѧ мѧ̀, и҆  и҆спо́лнити ра́дости се́рдце моѐ, ꙗ҆́кѡ да пою́ тѧ  бж҃е́ственный прⷣте́че. 
Сꙋ́дъ неми́лостивъ дꙋшѐ, ми́лости не творѧ́щымъ,  зрѝ и҆ внима́й: є҆ле́й прїимѝ, свѣщꙋ̀ твою̀  просвѣща́ющїй, и҆ соблюдѝ неꙋгаше́ннꙋ. приближа́етсѧ  жени́хъ, бо́дрствꙋй, да неꙋгаша́емо и҆́маши  произволе́нїе. 
Бг҃оро́диченъ: Бл҃голюби́ваго ро́ждши бг҃а,  бл҃голюби́ваѧ бцⷣе, того̀ молѝ, всѧ́кїѧ мѧ̀ и҆зба́вити  ѕло́бы, и҆ къ томꙋ̀ да сотвори́тъ се́рдце рачи́тельно,  плотско́е сладостра́стїе возненави́дѣти: да въ пѣ́снехъ  велича́ю тѧ̀. (с. 568) 
Та́же, Досто́йно є҆́сть: И҆ є҆ктенїа̀, и҆  свѣти́ленъ, и҆ ѱалмы̀ ѻ҆бы́чны. 
На стїхо́внѣ стїхи̑ры покаѧ́нны, гла́съ д҃: 
Ѡ҆мы́й мѧ̀ слеза́ми мои́ми сп҃се, ꙗ҆́кѡ  ѡ҆скверни́хсѧ мно́гими грѣхѝ. тѣ́мже и҆ припа́даю тѝ:  согрѣши́хъ, бж҃е, и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ, во всѧ̑  дни̑ на́шѧ возвесели́хомсѧ, за дни̑, въ нѧ́же смири́лъ  ны̀ є҆сѝ, лѣ̑та, въ нѧ́же ви́дѣхомъ ѕла̑ѧ, и҆ при́зри  на рабы̑ твоѧ̑, и҆ на дѣла̀ твоѧ̑, и҆ наста́ви сы́ны  и҆́хъ. 
Ѻ҆вча̀ є҆́смь слове́снагѡ твоегѡ̀ ста́да, и҆ къ  тебѣ̀ прибѣга́ю па́стырю до́бромꙋ, взыщѝ менѐ  заблꙋ́ждшаго, бж҃е, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: А҆́гг҃лѡмъ соприча̑стницы бы́сте ст҃і́и  мч҃нцы, на сꙋди́щи хрⷭ҇та̀ мꙋ́жески проповѣ́давше: всѧ̑  бо ꙗ҆̀же въ мі́рѣ ѡ҆ста́висте кра̑снаѧ, ꙗ҆́кѡ не  сꙋ̑ща, вѣ́рꙋ же ꙗ҆́кѡ наде́ждꙋ тве́рдꙋ оу҆держа́сте.  тѣ́мже и҆ ле́сть ѿгна́вше, и҆сточа́ете вѣ̑рнымъ  и҆сцѣле́нїй дарова̑нїѧ, непреста́ннѡ молѧ́щесѧ,  сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Ѿ всѣ́хъ  бѣ́дъ рабы̑ твоѧ̑ сохранѧ́й, бл҃гослове́ннаѧ бцⷣе: да  тѧ̀ сла́вимъ, наде́ждꙋ дꙋ́шъ на́шихъ. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е, и҆ по Ѻ҆́ч҃е на́шъ: тропа́рь, и҆  є҆ктенїа̀. Посе́мъ ча́съ а҃-й, ѱалмы̀ ѻ҆бы̑чныѧ, и҆  про́чее, и҆ ѿпꙋ́стъ. 
Во вто́рникъ бл҃жє́нны, гла́съ д҃: 
Дре́вомъ а҆да́мъ раѧ̀ бы́сть и҆зселе́нъ: дре́вомъ  же крⷭ҇тнымъ разбо́йникъ въ ра́й всели́сѧ. ѻ҆́въ оу҆́бѡ  вкꙋ́шъ, за́повѣдь ѿве́рже сотво́ршагѡ: ѻ҆́въ же  сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во црⷭ҇твїи твое́мъ. (с. 569) 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆́же петро́въ пла́чь, и҆ блꙋдни́цы сле́зы  прїе́мый сло́ве, и҆ мытарѧ̀ то́чїю воздохнꙋ́вша,  оу҆ще́дрилъ є҆сѝ хрⷭ҇тѐ, ꙗ҆́кѡ бл҃гоꙋтро́бенъ: и҆  менѐ припа́дающа и҆ просѧ́ща прегрѣше́нїй проще́нїѧ,  поми́лꙋй гдⷭ҇и пребл҃гі́й, и҆ и҆зба́ви вѣ́чныѧ мꙋ́ки. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ,  и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
И҆́же непло́дствїѧ оу҆́зы разрѣши́вый вели́кїй  прⷣте́че, непло́дїе моегѡ̀ смире́ннагѡ се́рдца  разрѣшѝ: и҆ приноси́ти сотворѝ добродѣ́тєльнаѧ  дѣѧ̑нїѧ хода́тайствомъ твои́мъ, и҆́миже воспрїимꙋ̀ пи́щꙋ  неиждива́емꙋю, взыва́ѧ хрⷭ҇тꙋ̀: помѧни́ мѧ сп҃се, є҆гда̀  прїи́деши во црⷭ҇твїи твое́мъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀  ва́ша мно́га на нб҃сѣ́хъ. 
Сокрꙋша́еми мꙋ́ками, и҆ ѕвѣрє́мъ въ снѣ́дь  вдава́еми мꙋ́дрїи, и҆ ссѣца́еми, и҆ во глꙋбинꙋ̀ морскꙋ́ю  вмета́еми, всесла́внїи мч҃нцы, ѻ҆гне́мъ сожига́еми, и҆  ѻ҆́стрыми ѻ҆рꙋ́жїи стрꙋ́жеми, бг҃а не ѿверго́стесѧ:  оу҆ негѡ́же и҆спроси́те на́мъ ст҃і́и ми́ра, и҆  просвѣще́нїѧ, и҆ ве́лїѧ млⷭ҇ти. 
Сла́ва: Ѻ҆ц҃а̀, и҆ сн҃а, и҆ дх҃а ст҃а́го, всѝ  вѣ́рнїи є҆диномꙋ́дреннѡ мо́лимъ, славосло́вити  досто́йнѡ є҆ди́нство бж҃ества̀, въ трїе́хъ сꙋ́ще  ѵ҆поста́сехъ, несмѣ́снѡ пребыва́ющее, про́сто,  нераздѣ́льно и҆ непристꙋ́пно: и҆́мже и҆збавлѧ́емсѧ  ѻ҆́гненнагѡ мꙋче́нїѧ. 
И҆ ны́нѣ: Собезнача́льнаго ѻ҆ц҃ꙋ̀, и҆ ст҃о́мꙋ  дх҃ꙋ сопресто́льна, прїѧ́тъ во оу҆тро́бѣ, и҆ па́че  оу҆ма̀ и҆ сло́ва родила̀ є҆сѝ, бы́вша чл҃вѣ́ка, за  бл҃годѣѧ́нїе человѣ́чествꙋ, мр҃і́е бг҃оневѣ́стнаѧ,  вмѣсти́лище простра́нное бг҃а на́шегѡ: є҆го́же молѝ  прилѣ́жнѡ, сп҃сти́сѧ рабѡ́мъ твои̑мъ. 


Во вто́рникъ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ д҃. 
Подо́бенъ: Ꙗ҆́кѡ до́блѧ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
На крⷭ҇тъ воздвиза́емь, и҆ копїе́мъ пробода́емь, и҆  пе́рсты ѡ҆кровавлѧ́емь влⷣко, свобожде́нїе подписа́лъ  є҆сѝ на́мъ пребл҃гі́й, и҆ рꙋкописа́нїе а҆да́ма  прароди́телѧ растерза́въ, свободи́лъ є҆сѝ  человѣ́ческое сꙋщество̀. сегѡ̀ ра́ди воспѣва́емъ  ще́дре, ю҆́же па́че оу҆ма̀ твою̀ бл҃госты́ню. 
Сті́хъ И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Воспѣва́емъ твоѧ̑ страда̑нїѧ влⷣко і҆и҃се: крⷭ҇тъ,  копїе́ же и҆ тро́сть, гꙋ́бꙋ и҆ гвѡ́здїѧ, бїє́нїѧ,  багрѧни́цꙋ, и҆ вѣне́цъ ѿ те́рнїѧ, ѡ҆плева̑нїѧ же и҆  порꙋга̑нїѧ, ꙗ҆̀же претерпѣ́лъ є҆сѝ во́лею. велича́ю  твоѐ неѕло́биве є҆ди́не жизнода́вче долготерпѣ́нїе, и҆  вѣ́рою славосло́влю тѧ̀ чл҃вѣколю́бче. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Крⷭ҇тꙋ̀ твоемꙋ̀ чⷭ҇тно́мꙋ покланѧ́юсѧ пребл҃гі́й,  любо́вїю ѡ҆блобыза́ѧ, и҆ сла́влю твоѐ є҆́же па́че  оу҆ма̀ соше́ствїе, безмѣ́рнꙋю млⷭ҇ть и҆ неизречє́нныѧ  щедрѡ́ты, и҆ бога́тꙋю бл҃госты́ню, є҆ѧ́же ра́ди сп҃слъ  є҆сѝ человѣ́ческое є҆стество̀, содержи́мо бы́вшее во  тьмѣ̀ прегрѣше́нїй. сла́ва хрⷭ҇тѐ распѧ́тїю твоемꙋ̀. 
Та́же въ мине́и стїхи̑ры ст҃о́мꙋ, а҆́ще и҆́мать: а҆́ще  ли нѣ́сть мине́и, и҆́ны стїхи̑ры прест҃ѣ́й бцⷣѣ,  гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀.  
На крⷭ҇тѣ̀ ꙗ҆́кѡ оу҆зрѣ̀ пригвожда́ема тѧ̀ гдⷭ҇и,  а҆́гница и҆ мт҃и твоѧ̀ дивлѧ́шесѧ. что̀ видѣ́нїе сїѐ,  взыва́ше, сн҃е вожделѣ́нный; сїѧ̑ тѝ непокори́вый  со́нмъ воздае́тъ беззако́нный, и҆́же мно́гихъ твои́хъ  чꙋде́съ наслажде́йсѧ; но сла́ва неизрече́нномꙋ схожде́нїю  твоемꙋ̀ влⷣко. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
А҆́гнца и҆ па́стырѧ тѧ̀ на дре́вѣ ꙗ҆́кѡ ви́дѣ,  а҆́гница ро́ждшаѧ рыда́ше, и҆ ма́терски тебѣ̀ вѣща́ше:  сн҃е любе́знѣйшїй, ка́кѡ на дре́во крⷭ҇тное воздви́глсѧ  є҆сѝ долготерпѣли́ве; ка́кѡ рꙋ́цѣ и҆ но́зѣ твоѝ  сло́ве, пригвозди́шасѧ ѿ беззако́нныхъ, и҆ кро́вь твою̀  и҆злїѧ́лъ є҆сѝ влⷣко; 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ꙗ҆́кѡ ви́дѣ тѧ̀ гдⷭ҇и дв҃а и҆ мт҃и твоѧ̀ на крⷭ҇тѣ̀  повѣ́шена дивлѧ́шесѧ, и҆ взира́ющи глаго́лаше: что́ ти  возда́ша, и҆̀же мно́гихъ твои́хъ дарѡ́въ насла́ждшїисѧ  влⷣко; но молю́сѧ, не ѡ҆ста́ви мѧ̀ є҆ди́нꙋ въ мі́рѣ,  но потщи́сѧ воскрⷭ҇нꙋ́ти, совозставлѧ́ѧ пра́ѻтца. 
Сла́ва, и҆ ны́нѣ: крⷭ҇тобг҃оро́диченъ: 
Подо́бенъ: Зва́нный свы́ше: 
Не рыда́й менѐ мт҃и, зрѧ́щи на дре́вѣ повѣ́шена  твоего̀ сн҃а и҆ бг҃а, на вода́хъ повѣ́сившаго зе́млю  неѡдержи́мѡ, и҆ всю̀ тва́рь созда́вшаго: и҆́бо  воскрⷭ҇нꙋ̀, и҆ просла́влюсѧ, и҆ а҆́дѡва ца̑рствїѧ  сокрꙋшꙋ̀ крѣ́постїю, и҆ погꙋблю̀ тогѡ̀ си́лꙋ, и҆  свѧ̑занныѧ и҆зба́влю ѿ ѕлодѣ́йства є҆гѡ̀, ꙗ҆́кѡ  бл҃гоꙋтро́бенъ, и҆ ѻ҆ц҃ꙋ̀ моемꙋ̀ приведꙋ̀, ꙗ҆́кѡ  чл҃вѣколю́бецъ. 
Та́же, Свѣ́те ти́хїй: Прокі́менъ днѐ. И҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ д҃: 
Ѻ҆рꙋ́жїе непобѣди́мое хрⷭ҇тѐ, крⷭ҇тъ тво́й да́лъ  є҆сѝ на́мъ: и҆ си́мъ побѣжда́емъ прило́ги чꙋжда́гѡ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Всегда̀ и҆мꙋ́ще хрⷭ҇тѐ, крⷭ҇тъ тво́й на по́мощь,  сѣ̑ти вра̑жїѧ оу҆до́бь попира́емъ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
И҆мꙋ́ще дерзнове́нїе ко сп҃сꙋ ст҃і́и, моли́те  непреста́ннѡ за ны̀ грѣ̑шныѧ, ѡ҆ставле́нїе прегрѣше́нїй  просѧ́ще, и҆ дꙋша́мъ на́шымъ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Распина́ема  хрⷭ҇та̀ чл҃вѣколю́бца ви́дѧщи пречⷭ҇таѧ, и҆ ре́бра  и҆скопова́єма копїе́мъ, пла́чꙋщи вопїѧ́ше: что̀ сїѐ  сн҃е мо́й; что̀ тѝ безблагода́тнїи лю́дїе возда́ша, за  ꙗ҆̀же сотвори́лъ є҆сѝ дѡ́браѧ и҆̀мъ, и҆ тщи́шисѧ  безча́дствовати мѧ̀ вселюбе́знѣйшїй; оу҆дивлѧ́юсѧ  бл҃гоꙋтро́бне, твоемꙋ̀ во́льномꙋ распѧ́тїю. 
Та́же, Ны́нѣ ѿпꙋща́еши раба̀ твоего̀: Трист҃о́е, по  Ѻ҆́ч҃е на́шъ: тропа́рь, є҆ктенїа̀, и҆ ѿпꙋ́стъ. 
Во вто́рникъ на повече́рїи,  
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Неизмѣ́рнꙋю бж҃їю мꙋ́дрость и҆ си́лꙋ ро́ждши  пренепоро́чнаѧ, хрⷭ҇та̀ без̾ сѣ́мене пло́тїю, держа́вꙋ  крѣ́пости, и҆ бж҃е́ственное вели́чїе стѧжа́ла є҆сѝ  ржⷭ҇тво́мъ твои́мъ, бг҃ороди́тельнице. 
Ѽ па́че оу҆ма̀ ржⷭ҇тва̀ твоегѡ̀ пречⷭ҇таѧ, и҆́мже  ѡ҆богати́сѧ земны́хъ мно́жество нетлѣ́нїемъ, и҆ тѧ̀  ны́нѣ бл҃жи́тъ досто́йнѡ, хода́таицꙋ ѡ҆бновле́нїѧ. 
Сла́ва: Болѧ́щаго и҆сцѣлѝ дꙋше́ю и҆ тѣ́ломъ дв҃о,  раба̀ твоего̀ ѡ҆сѣне́нїемъ твои́мъ: тѧ́ бо  предста́тельницꙋ всѣ̑мъ сꙋ́щымъ въ печа́ли позна́хъ,  ꙗ҆́кѡ ро́ждшꙋю сп҃се́нїе на́ше.  
И҆ ны́нѣ: Лю́тѣ погрꙋжа́емꙋ въ пꙋчи́нѣ скорбе́й, и҆  бꙋ́рею безмѣ́рныхъ ѡ҆бстоѧ́нїй, сп҃се́нїѧ просте́рши мѝ  рꙋ́кꙋ, и҆зведѝ влⷣчце и҆з̾ глꙋбины̀ ѕѡ́лъ. 
Пѣ́снь г҃ 
І҆рмо́съ: Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ  дх҃о́внѡ оу҆твердѝ въ бж҃е́ственнѣй твое́й сла́вѣ,  вѣнцє́въ сла́вы сподо́би. 
Кропи́ши и҆сцѣле́нїй стрꙋи̑ болѧ́щымъ дв҃о, всю́дꙋ:  тѧ́ бо и҆сто́чника показа̀ млⷭ҇рдїѧ влⷣчце, и҆́же млⷭ҇ти  гдⷭ҇ь и҆з̾ тебѐ рожде́йсѧ па́че оу҆ма̀. 
Красе́нъ черто́гъ бж҃е́ственномꙋ сло́вꙋ, и҆  бж҃е́ственный невѣ́стникъ вы́ше є҆стества̀, дв҃о мт҃и  была̀ є҆сѝ: тѣ́мже млⷭ҇ти твои́хъ щедро́тъ ѿве́рзи  мѝ, ко сп҃се́нїю возводѧ́щи.  
Сла́ва: Оу҆мертви́сѧ всѧ̀ крѣ́пость моѧ̀ ѿ  мно́жества безмѣ́рныхъ ѕѡ́лъ: мно́гими оу҆́бѡ скорбьмѝ  ѿча́ѧхсѧ. помозѝ мѝ гпⷭ҇жѐ, ꙗ҆́же жи́знь ро́ждшаѧ,  и҆ пла́чꙋщымъ оу҆тѣше́нїе. 
И҆ ны́нѣ: Поми́лꙋй є҆ди́на бг҃ома́ти, поми́лꙋй и҆  оу҆ще́дри дꙋ́шꙋ мою̀ ѻ҆каѧ́ннꙋю, потоплѧ́емꙋю бѣ́сы  лꙋка́выми и҆ страстьмѝ и҆ пре́жде вре́мене сме́рти  моеѧ̀, сїю̀ ѡ҆чи́стити оу҆млⷭ҇рдисѧ. 
Пѣ́снь д҃ 
І҆рмо́съ: Неизслѣ́дный бж҃їй совѣ́тъ, є҆́же ѿ  дв҃ы воплоще́нїѧ тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й гдⷭ҇и.  
Ко́рене и҆ чре́слъ тѧ̀ ца́рскихъ, всѣ́хъ цр҃ь ꙗ҆́кѡ  сꙋ́щꙋ вожделѣ́въ, вы́шшꙋ херꙋві̑мъ и҆ серафі̑мъ  содѣ́ла, ве́сь бцⷣе все́льсѧ въ тѧ̀. 
Человѣ́ческагѡ ра́ди порожде́нїѧ, содѣ́тель  воплоща́емь, и҆з̾ тебѐ роди́сѧ и҆ предста́тельницꙋ  нело́жнꙋ хрⷭ҇тїа́нѡмъ тѧ̀ показа̀: тѣ́мже къ твоемꙋ̀  кро́вꙋ прибѣга́ю, чⷭ҇таѧ. 
Сла́ва: Кро́въ, и҆ застꙋпле́нїе, и҆ прибѣ́жище бꙋ́ди  мѝ дв҃о рабꙋ̀ твоемꙋ̀, и҆ и҆сцѣли́ мѧ ѿ безмѣ́рныхъ  ѕѡ́лъ, воспѣва́ти тѧ̀ пречⷭ҇таѧ: сла́ва неизрече́нномꙋ  ржⷭ҇твꙋ̀ твоемꙋ̀. 
И҆ ны́нѣ: Недоꙋмѣ́юсѧ, и҆ слезю̀, и҆ стеню̀ ѿ  стра́стныхъ мои́хъ помышле́нїй, и҆ тѧ̀ молю̀: ꙗ҆́кѡ  є҆сѝ и҆сто́чникъ млⷭ҇ти, ѿ болѣ́зней мои́хъ и҆зба́ви  мѧ̀, ведꙋ́щи къ бж҃е́ственномꙋ оу҆миле́нїю. 
Пѣ́снь є҃ 
І҆рмо́съ: Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ над̾ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
И҆сцѣле́нїй во́ды то́чиши при́снѡ дв҃о всѣ̑мъ  болѧ́щымъ ꙗ҆́кѡ ѻ҆́блакъ ѡ҆дꙋшевле́нъ сы́й цр҃ѧ̀  хрⷭ҇та̀. тѣ́мже молю́ тѧ прилѣ́жнѡ: ро́сꙋ и҆сцѣле́нїѧ  мнѣ̀ болѧ́щемꙋ низпослѝ. 
Не преста́й молѧ́щи, є҆го́же родила̀ є҆сѝ  бг҃оневѣ́сто дв҃о, ꙗ҆́кѡ сп҃са и҆ влⷣкꙋ, разрѣше́нїе  мѝ да́ждь скорбе́й и҆ болѣ́зней, и҆ къ ра́дости  нетлѣ́ннѣй мѧ̀ возведѝ, проща́ѧ мѝ прегрѣшє́нїѧ. 
Сла́ва: Оу҆пова́нїе мѝ є҆сѝ пречⷭ҇таѧ, и҆  сп҃се́нїю похвала̀. тѣ́мже прибѣга́ю къ твоемꙋ̀  покро́вꙋ: не гнꙋша́йсѧ менѐ, грѣхѝ мно́гими и҆  болѣ́зньми ско́рбными ны́нѣ поглоще́ннагѡ, но предварѝ  и҆ сп҃сѝ мѧ̀.  
И҆ ны́нѣ: Гро́здъ зрѣ́лый, ка́кѡ на дре́вѣ ви́сиши;  сл҃нце сла́вы, ка́кѡ воздви́глсѧ є҆сѝ, свѣ́тъ со́лнца  помрачи́вый въ стрⷭ҇ти твое́й; сп҃се, ро́ждшаѧ тѧ̀  а҆́гница дре́вле вопїѧ́ше тѝ, мт҃рски восклица́ющи. 
Пѣ́снь ѕ҃ 
І҆рмо́съ: Прїидо́хъ во глꙋбины̑ мѡрскі́ѧ, и҆ потопи́ла  мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ  и҆з̾ глꙋбины̀ возведѝ живо́тъ мо́й многомлⷭ҇тиве. 
Зра́къ воспрїѧ́тъ ра́бїй ѿ тебѐ дв҃о, всѣ́хъ цр҃ь  и҆ бг҃ъ на́шъ, и҆ вы́шшꙋ тѧ̀ ꙗ҆́кѡ бцⷣꙋ показа̀  херꙋві̑мъ и҆ стра́шныхъ серафі̑мъ. 
Ꙗ҆́же є҆ди́на ро́ждши бж҃їю жи́знь, и҆ всѣ̑мъ  сп҃се́нїе даю́щаго, ѿча́ѧнна мѧ̀ сꙋ́ща сп҃се́нїю  сподо́би, и҆ страсте́й мои́хъ воста́нїе пресѣцы̀. 
Сла́ва: Твою̀ пода́ждь по́мощь, и҆ и҆зба́ви мѧ̀ бѣ́дъ  и҆ скорбе́й, и҆збавлѧ́ющи мѧ̀ напа́стей и҆ прегрѣше́нїй  мои́хъ, ꙗ҆́же всѣ́хъ ро́ждшаѧ и҆збавле́нїе. 
И҆ ны́нѣ: Ѡ҆ тебѣ̀ дв҃о, хва́лимсѧ, и҆ тобо́ю  лю́тыхъ и҆збавлѧ́емсѧ: надѣ́ющесѧ на тѧ̀ нахожде́нїѧ не  бои́мсѧ ѕлочести́выхъ ва̑рваръ, воспѣва́ющїи тѧ̀.  
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ д҃: 
Дв҃о пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема  ви́дѣла є҆сѝ во́лею сн҃а и҆ бг҃а твоего̀: є҆го́же  пребл҃гослове́ннаѧ молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь з҃ 
І҆рмо́съ: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
И҆́зсше ꙗ҆́кѡ скꙋде́ль страстьмѝ всѧ̀ крѣ́пость  моѧ̀, и҆ сѐ а҆́дꙋ прибли́жихсѧ, ѿ оу҆́зъ  всепа́гꙋбныхъ предварѝ мт҃и бж҃їѧ, и҆ и҆схитѝ ѿ  ѡ҆держа́щихъ печа́лей рꙋко́ю ми́лости твоеѧ̀. 
Растерза́емѣ оу҆тро́бѣ мое́й ѿ ѕло́бъ  многоѡбра́зныхъ, и҆ є҆́же жи́ти растерза́юсѧ  мно́жествомъ прегрѣше́нїй и҆ болѣ́зней мои́хъ: но  и҆зба́ви мѧ̀ ѿ ѻ҆бои́хъ пречⷭ҇таѧ, жи́знь на́мъ  ро́ждшаѧ. 
Сла́ва: Црⷭ҇тва хрⷭ҇то́ва всеще́драгѡ, дв҃о пречⷭ҇таѧ,  ѿве́рсти мѝ ꙗ҆́кѡ бл҃га́ѧ сподо́би, и҆ болѣ́зней  дꙋшетлѣ́нныхъ и҆ нахожде́нїй и҆зба́вити, твои́ми  мл҃твами бл҃гослове́ннаѧ. 
И҆ ны́нѣ: Ѡ҆бощре́ны болѣ̑зни ра́намъ мои̑мъ ѿ  безмѣ́рныхъ мои́хъ прегрѣше́нїй, ведꙋ́тъ въ сме́рть  дꙋше́внꙋю и҆ тѣле́снꙋю: но и҆схити́ мѧ влⷣчце, ꙗ҆́кѡ  си́льна, ѿ всѧ́кихъ скорбе́й и҆ недꙋ́гѡвъ. 
Пѣ́снь и҃ 
І҆рмо́съ: Ѻ҆́троки бл҃гочести̑выѧ въ пещѝ, ржⷭ҇тво̀  бг҃оро́дичо сп҃сло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте дѣла̀, и҆ превозноси́те  є҆го̀ во всѧ̑ вѣ́ки. 
Ве́щь страсте́й терноно́сныхъ стѧжа́хъ, и҆ жа́ломъ  си́хъ пробода́емь є҆́смь: тѣ́мже ѿча́ѧхсѧ, оу҆́зами  подавлѧ́емь є҆́смь и҆ напа́стьми, пречⷭ҇таѧ мт҃и хрⷭ҇та̀  бг҃а: ѿ ни́хже мѧ̀ и҆збавлѧ́ющи, пода́ждь всѣ́хъ  прегрѣше́нїй проще́нїе твои́ми мл҃твами. 
Свѣ́щнице свѣ́та трисо́лнечнагѡ сꙋ́щи, заре́ю  бл҃гоꙋтро́бїѧ твоегѡ̀ тьмꙋ̀ ѿимѝ прегрѣше́нїй мои́хъ  бг҃ороди́тельнице, и҆збавле́нїе нꙋ́ждныхъ болѣ́зней  подаю́щи, вѣ́рою пою́щемꙋ и҆ превозносѧ́щемꙋ пречⷭ҇тое  твоѐ ржⷭ҇тво̀.  
Сла́ва: Ве́сь все́льсѧ во чре́во твоѐ,  неизглаго́ланнѡ воплоти́сѧ пресꙋ́щный бг҃ъ приснодв҃о,  мі́рꙋ застꙋ́пницꙋ тѧ̀, и҆ ѻ҆́бщꙋю по́мощь содѣ́лавъ:  тѣ́мже молю̀ тѧ̀, и҆зба́витисѧ лю́тыхъ страсте́й мои́хъ,  и҆ оу҆́зъ прегрѣше́нїй. 
И҆ ны́нѣ: Въ ча́съ дв҃о, кончи́ны моеѧ̀, рꙋкѝ  бѣсо́вскїѧ, и҆ ѡ҆сꙋжде́нїѧ, и҆ ѿвѣ́та и҆ стра́шнагѡ  и҆спыта́нїѧ, и҆ мыта́рствъ го́рькихъ, и҆ кнѧ́зѧ лю́тагѡ,  и҆ ѻ҆гнѧ̀ вѣ́чнагѡ и҆схити́ мѧ бг҃омт҃и. 
Пѣ́снь ѳ҃ 
І҆рмо́съ: Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ всебл҃же́ннаѧ  бцⷣе, чⷭ҇таѧ приснодв҃о. 
Ро́дъ земны́й вознесе́сѧ ржⷭ҇тво́мъ твои́мъ,  сыноположе́нїе взе́мъ бж҃е́ственнымъ совокꙋпле́нїемъ: и҆  сликꙋ́етъ нбⷭ҇ное мно́жество со земны́ми, пою́ще тѧ̀  достодо́лжнѡ чⷭ҇таѧ, ꙗ҆́кѡ мт҃рь сꙋ́щꙋ бг҃а на́шегѡ, и҆  мі́рꙋ всемꙋ̀ прибѣ́жище. 
Ве́сь бы́въ ѿню́дъ стѧ́гнꙋвъ грѣхѝ мои́ми, ѿ  безмѣ́рныхъ ра́нъ и҆ болѣ́зней, твою̀ по́мощь призыва́ю  влⷣчце, и҆ застꙋпле́нїе, є҆́же пода́ждь всѣ́хъ  и҆збавлѧ́ющи мѧ̀ лю́тыхъ бѣ́дъ и҆ скорбе́й. 
Сла́ва: Пѣ́нїе съ пѣ́снею и҆ хвале́нїе сплете́нїѧ  ны́нѣ ѿ болѣ́зненныѧ дꙋшѝ приноша́ю съ любо́вїю,  тебѣ̀ ро́ждшей є҆стество́мъ хрⷭ҇та̀ бг҃а, є҆го́же  бл҃гопребы́тна прїи́мши, и҆ прошє́нїѧ моѧ̑ бцⷣе всѧ̑  и҆спо́лнши, мл҃твами твои́ми соблюдѝ. 
И҆ ны́нѣ: Просвѣтѝ, чⷭ҇таѧ бг҃ороди́тельнице, дꙋ́ши  моеѧ̀ ѻ҆́чи, да не пости́гнетъ менѐ грѣхо́внаѧ тьма̀  тѧ́жкаѧ, нижѐ глꙋбина̀ покры́етъ мѧ̀ ѿча́ѧнїѧ: но  сама̀ мѧ̀ сп҃сѝ, и҆ ѡ҆кормѝ, предста́тельнице вѣ́рныхъ  непосты́днаѧ. 
Та́же, Досто́йно є҆́сть: И҆ покло́нъ до землѝ.  Трист҃о́е, и҆ по Ѻ҆́ч҃е на́шъ: тропарѝ. И҆ про́чее  ѻ҆бы́чно, и҆ ѿпꙋ́стъ. 
Въ сре́дꙋ оу҆́тра,  
по а҃-мъ стїхосло́вїи, сѣда́льны крⷭ҇тны. Гла́съ д҃: 
И҆скꙋпи́лъ ны̀ є҆сѝ ѿ клѧ́твы зако́нныѧ честно́ю  твое́ю кро́вїю, на крⷭ҇тѣ̀ пригвозди́всѧ, и҆ копїе́мъ  пробо́дьсѧ, безсме́ртїе и҆сточи́лъ є҆сѝ человѣ́кѡмъ:  сп҃се на́шъ сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
На крⷭ҇тѣ́ тѧ сп҃се, пригвозди́ша і҆ꙋдє́и, и҆́мже  ѿ ꙗ҆зы̑къ на́съ призва́лъ є҆сѝ хрⷭ҇тѐ бж҃е на́шъ:  просте́рлъ є҆сѝ дла̑ни на не́мъ во́лею твое́ю, копїе́мъ  же въ ре́бра твоѧ̑ прїѧ́лъ є҆сѝ пробости́сѧ  мно́жествомъ щедро́тъ твои́хъ, є҆ди́не чл҃вѣколю́бче. 
Сла́ва, и҆ ны́нѣ, крⷭ҇тобг҃оро́диченъ: Безневѣ́стнаѧ  мт҃и твоѧ̀ хрⷭ҇тѐ, ꙗ҆́кѡ оу҆зрѣ̀ на крⷭ҇тѣ́ тѧ  возвыша́ема, рыда́ющи ма́терски такова̑ѧ вѣща́ше: что̀  но́вое, и҆ стра́нное сїѐ чꙋ́до, сн҃е мо́й; ка́кѡ  беззако́нный со́нмъ ко крⷭ҇тꙋ́ тѧ пригвожда́етъ всѣ́хъ  жизнода́вца, свѣ́те мо́й сладча́йшїй; 
По в҃-мъ стїхосло́вїи сѣда́ленъ, гла́съ д҃: 
Ско́рѡ предварѝ, пре́жде да́же не поработи́мсѧ  врагѡ́мъ хꙋ́лѧщымъ тѧ̀, и҆ претѧ́щымъ на́мъ хрⷭ҇тѐ бж҃е  на́шъ: погꙋбѝ крⷭ҇то́мъ твои́мъ борю́щыѧ на́съ, да  оу҆разꙋмѣ́ютъ, ка́кѡ мо́жетъ правосла́вныхъ вѣ́ра,  мл҃твами бцⷣы, є҆ди́не чл҃вѣколю́бче. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
На крⷭ҇тѣ̀ пригво́ждьсѧ на ло́бнѣмъ во́лею свое́ю,  мою̀ дре́внюю ꙗ҆́звꙋ грѣхо́внꙋю и҆сцѣли́лъ є҆сѝ  влⷣко, мно́гїѧ ра́ди бл҃госты́ни: ꙗ҆́кѡ положи́лсѧ  є҆сѝ хотѣ́нїемъ чл҃вѣколю́бче сп҃се на́шъ, за ро́дъ  человѣ́ческїй, и҆ ѿ ре́бръ твои́хъ и҆ска́палъ є҆сѝ  кро́вь и҆ во́дꙋ, вѣ́рою пою́щымъ тѧ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Си́лою крⷭ҇тною подви́гшесѧ до́брѣ, сопоста́та врага̀  низложи́сте крѣ́пкѡ, терпѣ́нїемъ ва́шимъ ст҃і́и  стрⷭ҇тоно́сцы: тѣ́мже чєстны́ѧ соверша́юще вѣ́рнѡ  па̑мѧти ва́шѧ, ѡ҆свѧща́емсѧ дѣ́йствомъ, и҆ бл҃года́тїю  дх҃а всест҃а́гѡ мл҃твами ва́шими, сщ҃е́ннїи хрⷭ҇тѡ́вы  ѻ҆рꙋ́жницы, ѡ҆ мі́рѣ сп҃сꙋ̀ моли́тесѧ. 
Сла́ва, и҆ ны́нѣ, крⷭ҇тобг҃оро́диченъ: Дв҃а и҆  а҆́гница ви́дѣвши на крⷭ҇тѣ̀, без̾ сѣ́мене и҆з̾ неѧ̀  а҆́гнца ро́ждшагосѧ, и҆ копїе́мъ прободе́на, печа́ли  оу҆ѧ́звена стрѣла́ми вопїѧ́ше, болѣ́зненнѡ  восклица́ющи: что̀ но́вое та́инство; ка́кѡ оу҆мира́еши,  и҆́же живота̀ є҆ди́нъ гдⷭ҇ь; тѣ́мже воскреснѝ,  па́дшаго совоздвиза́ѧ пра́ѻтца.  
По г҃-мъ стїхосло́вїи сѣда́льны, гла́съ д҃: 
Въ раи́ мѧ лю́тѣ па́дшаго, человѣкоꙋбі́йцы го́рькимъ  совѣ́томъ, на кра́нїевомъ мѣ́стѣ па́ки воздви́глъ  є҆сѝ хрⷭ҇тѐ, дре́вомъ оу҆врачева́въ ю҆́же ѿ дре́ва  клѧ́твꙋ, оу҆би́вый ле́стїю оу҆мертви́вшаго мѧ̀ ѕмі́ѧ,  и҆ дарова́лъ мѝ є҆сѝ бж҃е́ственнꙋю жи́знь. сла́ва  бж҃е́ственномꙋ распѧ́тїю твоемꙋ̀ гдⷭ҇и. 
На дре́вѣ разꙋмѣ́въ тѧ̀, повѣ́шена сл҃нца  пра́веднаго хрⷭ҇тѐ, со́лнце свѣ́тъ помрачѝ, тва́рь же  подвиза́шесѧ, и҆ ме́ртвїи ꙗ҆́кѡ ѿ сна̀ ско́рѡ и҆з̾  гробѡ́въ воста́хꙋ сло́ве, бж҃е́ственнꙋю пѣсносло́вѧще  держа́вꙋ сла́вы твоеѧ̀. 
Сла́ва, и҆ ны́нѣ, крⷭ҇тобг҃оро́диченъ: Дв҃о  пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе про́йде твою̀  прест҃ꙋ́ю дш҃ꙋ, є҆гда̀ распина́ема ви́дѣла є҆сѝ  во́лею, сн҃а твоего̀ и҆ бг҃а: є҆го́же пребл҃гослове́ннаѧ  молѧ́щи не преста́й, проще́нїе прегрѣше́нїй на́мъ  дарова́ти. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, и҆  ст҃ы̑мъ мч҃нкѡмъ. Творе́нїе і҆ѡ́сифово, [є҆гѡ́же  краегране́сїе сицево̀: Крⷭ҇тъ є҆́сть ѻ҆рꙋ́жїе во  сп҃се́нїе.] Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными стопа́ми  дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Пропны́й нб҃о, распросте́рлъ є҆сѝ і҆и҃се дла̑ни  своѧ̑, ꙗ҆зы́ки дале́че сꙋ́щыѧ ѿ тебѐ, ꙗ҆́кѡ бл҃гъ и҆  млⷭ҇рдъ, свѣ́тлѡ къ себѣ̀ призыва́ѧ. 
Крⷭ҇то́мъ твои́мъ хрⷭ҇тѐ мо́й сло́ве, ѡ҆гради́ мѧ,  ꙗ҆́кѡ да не бꙋ́дꙋ оу҆ловле́нїе во́лкꙋ, моеѧ̀ и҆́щꙋщꙋ  поги́бели, и҆ по всѧ̑ дни̑ сѣ̑ти мнѣ̀, и҆ ловлє́нїѧ  гото́вѧщꙋ. 
Мч҃нченъ: Болѣ́зньми свои́ми мч҃нцы, болѣ́знемъ  всѣ̑мъ хода́таѧ низложи́сте, и҆ ны́нѣ наслѣ́довасте  неболѣ́зненнꙋю жи́знь, и҆ всѧ́кꙋ болѣ́знь  ѡ҆блегчева́ете бл҃же́ннїи, всегда̀ ѿ дꙋ́шъ и҆ тѣле́съ  на́шихъ. 
Мч҃нченъ: Нерѣши́мыми оу҆́зами, вы̀ ст҃і́и свѧза́сте  многоко́зненнаго, за хрⷭ҇та̀ вѧ́жеми мꙋ́дрїи,  свѧза́вшагосѧ во́лею, и҆ всѧ́кꙋю пре́лесть разрꙋши́вша:  тѣ́мже досто́йнѡ оу҆бл҃жа́етесѧ 
Бг҃оро́диченъ: Дв҃а по ржⷭ҇твѣ̀, пребыла̀ є҆сѝ,  бг҃а бо родила̀ є҆сѝ пречⷭ҇таѧ воздви́жена на крⷭ҇тѣ̀  и҆ земны̑ѧ совоздви́гшаго. тѣ́мже тѧ̀ всѝ вѣ́рнїи  велегла́снѡ оу҆бл҃жа́емъ. 
Дрꙋгі́й канѡ́нъ прест҃ѣ́й бцⷣѣ, [є҆гѡ́же  краегране́сїе сицево̀: Бцⷣѣ дв҃ѣ мольбꙋ̀ приноша́ю].  Гла́съ д҃. 
Пѣ́снь а҃  
І҆рмо́съ то́йже. 
Ꙗ҆́кѡ сꙋ́щи чистѣ́йшаѧ пречⷭ҇таѧ всѧ́кїѧ тва́ри,  є҆́же нечи́стыми страстьмѝ, лю́тѣ ѻ҆скверне́нное  се́рдце моѐ, чи́стою мл҃твою твое́ю бг҃ороди́тельнице,  ѡ҆чи́сти. [Два́жды.] 
Сле́зъ и҆ воздыха́нїй и҆зба́ви мѧ̀, предлежа́щихъ мѝ  въ бꙋ́дꙋщемъ стра́шнѣмъ сꙋдѣ̀, бг҃опрїѧ́тными мл҃твами  твои́ми, дв҃о мт҃и пречⷭ҇таѧ, ꙗ҆̀же къ зижди́телю и҆  бг҃ꙋ на́шемꙋ. 
Ꙗ҆́же є҆ди́на па́че оу҆ма̀, ржⷭ҇тво́мъ твои́мъ  свободи́ла є҆сѝ ѿ клѧ́твы ро́дъ человѣ́ческїй,  плотски́ми страстьмѝ порабоще́на мѧ̀, пречⷭ҇таѧ, твои́ми  мольба́ми свободѝ. 
Пѣ́снь г҃ 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ,  зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище и҆  оу҆твержде́нїе. 
Воздвиза́емь на крⷭ҇тъ, низве́ржєныѧ во тлю̀  возне́слъ є҆сѝ хрⷭ҇тѐ бж҃е на́шъ, и҆ врага̀ све́рглъ  є҆сѝ влⷣко. 
Мечѝ вра̑жїѧ притꙋпи́шасѧ, тебѣ̀ прободе́нꙋ въ  ре́бра сло́во ѻ҆́ч҃ее ѵ҆поста́сное, и҆ є҆де́мъ  ѿве́рзесѧ. 
Мч҃нченъ: Ѻ҆́гненными рѣка́ми прелє́стныѧ рѣ́ки  оу҆кроти́ша мч҃нцы, и҆ пла́мень оу҆гаси́ша многобо́жїѧ. 
Мч҃нченъ: Распина́еми, и҆ ноготьмѝ стрꙋ́жеми  хрⷭ҇тѡ́вы мч҃нцы, врагѡ́въ и҆ ѕмі́ѧ мече́мъ терпѣ́нїѧ  закла́сте. 
Бг҃оро́диченъ: Непоро́чнаѧ а҆́гница, ви́дѧщи тѧ̀  влⷣко, воздви́жена на крⷭ҇тѣ̀, плаче́внѡ рыда́ющи,  поѧ́ше держа́вꙋ твою̀. 
И҆́нъ 
І҆рмо́съ: Не мꙋ́дростїю, и҆ си́лою, и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче. 
Превы́шшꙋю херꙋві̑мъ молю́ тѧ влⷣчце, низпа́дшїй мо́й  оу҆́мъ напа́стьми ѕмі́евыми, страсте́й тѣле́сныхъ  покажѝ вы́шшїй. [Два́жды.] 
Во и҆спыта́нїи стра́шнѣмъ, є҆гда̀ хо́щетъ мѧ̀ гдⷭ҇ь  ѡ҆сꙋди́ти многосогрѣши́вшаго, да ѡ҆брѧ́щꙋ тѧ̀  всенепоро́чнаѧ, и҆збавлѧ́ющꙋю мѧ̀ ѡ҆сꙋжде́нїѧ. 
Щедро́тами твои́ми немилосє́рдныѧ моѧ̑ нра́вы  преложѝ, ми́лостїю твое́ю хрⷭ҇тѐ, и҆ неми́лостива мѧ̀  сꙋ́ща сп҃сѝ, мольба́ми ро́ждшїѧ тѧ̀. 
Пѣ́снь д҃ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Воздви́жена тѧ̀ на дре́во хотѣ́нїемъ сл҃нца сла́вы,  смотрѧ́ѧ со́лнце тьмо́ю ѡ҆блече́сѧ, и҆ ка́менїе  распада́шесѧ, и҆ цр҃ко́внаѧ завѣ́са раздра́сѧ.  
Распина́емꙋ тебѣ̀ сп҃се, и҆ копїе́мъ пробода́емꙋ,  ѡ҆браща́ющеесѧ ѻ҆рꙋ́жїе даѧ́ше плещы̀, повелѣ́нїемъ  твои́мъ гдⷭ҇и, разбо́йникꙋ бл҃гонра́вномꙋ, пѣсносло́вѧщꙋ  держа́вꙋ твою̀. 
Мч҃нченъ: Ѡ҆гражда́еми ѻ҆рꙋ́жїемъ крⷭ҇та̀ твоегѡ̀  стрⷭ҇тоте́рпцы твоѝ гдⷭ҇и, не оу҆ѧ́звлени ꙗ҆ви́шасѧ  стрѣло́ю ѕло́бы, и҆ стѣ́ны разори́ша і҆дѡлобѣ́сїѧ  неꙋтверждє́ныѧ. 
Мч҃нченъ: Ꙗ҆́коже свѧщє́нїѧ непорѡ́чнаѧ, и҆  жє́ртвы, и҆ приношє́нїѧ всесожже́нїѧ цѣ́лы, за  млⷭ҇рдїе ѡ҆бнища́вшемꙋ гдⷭ҇еви, мч҃нцы приведо́стесѧ,  болѣ́знемъ воздаѧ̑нїѧ прїе́млюще. 
Бг҃оро́диченъ: Ꙗ҆́же безлѣ́тнаго въ лѣ́то  поро́ждши, и҆ дв҃ство непоро́чно є҆ди́на стѧжа́вши, на  дре́во воздви́жена ꙗ҆́кѡ ви́дѣвши гдⷭ҇а, болѣ́зньми  дꙋ́шꙋ свою̀ раздѣлѧ́ше. 
И҆́нъ  
І҆рмо́съ то́йже. 
Свѧще́нїѧ сꙋ́щи бж҃е́ственный до́мъ, и҆сточи́вшагѡсѧ  на бл҃годѣѧ̑нїѧ своегѡ̀ созда́нїѧ пречⷭ҇таѧ, дꙋ́шꙋ мою̀  ѡ҆ст҃ѝ, и҆ помышлє́нїѧ просвѣтѝ. [Два́жды.] 
Вѣ́емо вѣ́тромъ ѕло́бы помышле́нїе моѐ, и҆  лѣ́ностїю всѐ погрꙋжа́емо, мл҃твами твои́ми оу҆твердѝ  влⷣчце, и҆ ѿ нападе́нїѧ и҆схитѝ. 
Пала́тꙋ цр҃е́вꙋ нбⷭ҇нꙋю ѡ҆дꙋшевле́ннꙋю, ны́нѣ молю́  тѧ дв҃о: до́мъ ст҃ы́ѧ трⷪ҇цы, мл҃твами твои́ми покажи́  мѧ, верте́пъ разбо́йникѡмъ пребыва́ющаго. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
Прободє́нымъ твои̑мъ ре́брѡмъ, нетлѣ́нїѧ и҆сточа́еши  мнѣ̀ стрꙋи̑ бж҃е́ствєнныѧ, ѽ влⷣко, ребра̀  престꙋпле́нїемъ, въ тлѣ́нїе попо́лзшемꙋсѧ. 
Чⷭ҇тны́й крⷭ҇тъ тво́й, на врагѝ є҆́сть побѣ́да:  є҆го́же да́лъ є҆сѝ на́мъ сло́ве, дꙋша́мъ во сп҃се́нїе,  вѣ́рою воспѣва́ющымъ тѧ̀.  
Мч҃нченъ: Со ѻ҆́гненными слꙋжи́тельми ме́ртвїи ны́нѣ  совокꙋпи́шасѧ, ѻ҆́гнь веще́ственный проше́дше вели́кихъ  мꙋ́къ, ꙗ҆́кѡ мч҃нцы пресвѣ́тлїи. 
Мч҃нченъ: Рꙋши́мѣ пло́ти мно́гими страда́ньми,  неразрꙋше́нна къ зижди́телю дꙋше́внаѧ оу҆твержда́шесѧ  мч҃нкѡвъ любо́вь. 
Бг҃оро́диченъ: И҆́же є҆ди́нъ бл҃гі́й, вше́дый во  чре́во твоѐ нетлѣ́нное пречⷭ҇таѧ, воплоща́емь ꙗ҆ви́сѧ  и҆ ра́спѧтъ: ꙗ҆́кѡ да ѿ и҆стлѣ́нїѧ на́съ и҆зба́витъ. 
И҆́нъ 
І҆рмо́съ: Нечести́вїи не оу҆́зрѧтъ сла́вы твоеѧ̀  хрⷭ҇тѐ, но мы̀ тѧ̀ є҆диноро́дне, ѻ҆ч҃ескїѧ сла́вы  сїѧ́нїе бж҃ества̀, ѿ но́щи оу҆́тренююще, воспѣва́емъ  тѧ̀ чл҃вѣколю́бче. 
А҆́гница, ро́ждшаѧ а҆́гнца бж҃їѧ, дꙋ́шꙋ мою̀ взыщѝ  прельще́ннꙋю навѣ́томъ ѕмїи́нымъ, и҆ на гора́хъ влⷣчце,  заблꙋжда́емꙋю престꙋпле́нїемъ. 
Те́плою мл҃твою твое́ю, мра́зомъ лю́тымъ померза́емꙋю  дꙋ́шꙋ мою̀, къ теплотѣ̀ зижди́телѧ бж҃е́ственныѧ любвѐ,  бл҃гоче́стнѡ сподви́гни бцⷣе приснодв҃о. 
Ꙗ҆́же до́браѧ и҆ непоро́чнаѧ въ жена́хъ чⷭ҇таѧ,  ѻ҆каѧ́ннꙋю мою̀ дꙋ́шꙋ стра́стнагѡ поро́ка ны́нѣ  свободѝ, и҆ чи́стѣ пожи́ти мѝ, мл҃твами твои́ми  оу҆стро́й. 
Дꙋ́шꙋ мою̀ сохранѝ ꙗ҆́кѡ зѣ́ницꙋ ѻ҆́ка, под̾  кро́вомъ крилꙋ̀ твоє́ю бл҃га́ѧ пречⷭ҇таѧ, и҆ ѿ дꙋхѡ́въ  лꙋка́вствїѧ, томле́нїѧ и҆ мꙋче́нїѧ и҆зба́ви мѧ̀. 
Пѣ́снь ѕ҃ 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Всѧ́кїѧ вы́ше че́сти пребо́льшїй сы́й, ѡ҆безче́ститисѧ  претерпѣ́лъ є҆сѝ, ꙗ҆́кѡ да мѧ̀ ѕлѣ̀  ѡ҆безче́стившагосѧ почти́ши, и҆ крⷭ҇то́мъ сп҃се́ши  чл҃вѣколю́бче.  
На дре́во возноси́мь и҆ ме́ртвъ оу҆́бѡ бы́лъ є҆сѝ  гдⷭ҇и, оу҆мертви́телѧ же сотвори́въ ме́ртва дꙋшѝ моеѧ̀,  и҆ всѧ́кагѡ и҆спо́лнена стꙋда̀: и҆ ны́нѣ тво́рче мо́й,  пою̀ твою̀ си́лꙋ. 
Мч҃нченъ: Оу҆ѧ́звенъ бы́сть оу҆ѧзви́вый ва́съ  вселꙋка́вый, неисцѣ́льными мꙋ́ками, и҆ нога́ми ва́шими  мч҃нцы, низложи́сѧ, и҆ зри́мь є҆́сть ѿ всѣ́хъ  нарꙋга́емь. 
Мч҃нченъ: И҆сцѣлє́нїѧ и҆сточа́етъ мч҃нческихъ моще́й  пра́хъ лежа́щїй во гро́бѣ, и҆ ꙗ҆́коже пра́хъ бѣ́сы  разрꙋша́етъ, и҆ разли̑чныѧ и҆сцѣлѧ́етъ человѣ́кѡвъ  бѡлѣ́зни. 
Бг҃оро́диченъ: Гвоздьми́ тѧ законопрестꙋ́пныхъ собо́ръ  пригвоздѝ на крⷭ҇тѣ̀, и҆ печа́ли ны́нѣ ѻ҆рꙋ́жїемъ  моѐ се́рдце растерза́ю, ѽ сн҃е мо́й! дв҃а вопїѧ́ше  слезѧ́щи. 
И҆́нъ І҆рмо́съ то́йже. 
Сме́рти потреби́тель бы́сть ржⷭ҇тво̀ твоѐ дв҃о,  оу҆мира́ющымъ же живо́тъ и҆ и҆збавле́нїе. сегѡ̀ ра́ди  молю́ тѧ: дꙋ́шꙋ мою̀ оу҆мерщвле́ннꙋю воскр҃сѝ. 
Прострѝ мнѣ̀ по́мощи рꙋ́кꙋ чл҃вѣколю́бче, въ  пꙋчи́нѣ жите́йстѣй ѡ҆бꙋрева́емꙋ, мольба́ми мт҃ре  твоеѧ̀, и҆ вы́шнихъ неизче́тныхъ си́лъ. 
Село̀ є҆́же бж҃е́ственный возраста́вшее кла́съ,  ѡ҆сла́бленнꙋю дꙋ́шꙋ мою̀, и҆ гла́домъ бж҃е́ственныхъ  дѣѧ́нїй и҆ста́емꙋю не пре́зри, но напита́й сн҃а твоегѡ̀  бж҃е́ственною бл҃года́тїю. 
Оу҆спѝ стра̑стнаѧ двиза̑нїѧ тѣлесѐ и҆ взыгра̑нїѧ  моѧ̑ плотска̑ѧ оу҆мꙋ̀ повинѝ ꙗ҆́коже жребѧ̀,  оу҆спи́вши чⷭ҇таѧ, сно́мъ твои́хъ мл҃твъ. 
Пѣ́снь з҃ 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и.  
Распѧ́тсѧ хотѧ́й на дре́вѣ на́гъ, є҆ди́не  безсме́ртный, ѡ҆блача́ѧй нб҃о ѻ҆́блаки, и҆ и҆́же дре́вле  пра́ѻтца ѡ҆бнажи́вшаго, ѡ҆бле́клъ є҆сѝ вѣ́чный. 
На крⷭ҇тъ возне́слсѧ є҆сѝ, и҆ пады́й а҆да́мъ  возста́лъ є҆́сть: копїе́мъ прободе́нъ бы́лъ є҆сѝ въ  ре́бра влⷣко, и҆ ꙗ҆́звꙋ сме́ртнꙋю прїѧ́тъ  многоко́зненный, бл҃гослове́на держа́ва твоѧ̀ гдⷭ҇и. 
Мч҃нченъ: Краснѣ́йше краснѣ́йшемꙋ сло́вꙋ  соединѧ́еми, всехва́льнїи страда́льцы, и҆ мі́ра ѿню́дъ  ѿлꙋчи́стесѧ, вѧ́жеми и҆ сокрꙋша́еми, и҆ врагꙋ̀ при́снѡ  запина́юще. 
Мч҃нченъ: Стѣ́ны пре́лести оу҆твержде́нїѧ  низложи́сте бж҃е́ственными страда́ньми вои́стиннꙋ  сла́внїи страда́льцы, и҆ вѣ̑рнымъ стѣна̀ ꙗ҆ви́стесѧ,  и҆ храни̑лища, ва́съ бл҃гоче́стнѡ бл҃жа́щымъ. 
Бг҃оро́диченъ: Въ пещѝ ро́сꙋ ꙗ҆́вльшаго хрⷭ҇та̀  бг҃а, ѻ҆трокови́це, ника́коже ѡ҆па́льша чре́во твоѐ,  ви́дѧщи повѣ́шена на дре́вѣ, сла́влѧше є҆́же па́че  оу҆ма̀ твоегѡ̀ соше́ствїе. 
И҆́нъ І҆рмо́съ то́йже. 
Бж҃е́ственнаѧ горо̀ ѻ҆трокови́це, ѿ неѧ́же ка́мень  ѿсѣче́сѧ, сокрꙋши́вый столпы̀ і҆́дѡльскїѧ, дꙋшѝ моеѧ̀  и҆стꙋка̑ннаѧ, и҆ се́рдца моегѡ̀ ѡ҆камене́нное ѿженѝ  недоꙋмѣ́нїе. 
Не поколеба́сѧ ѻ҆трокови́це, ꙗ҆́коже прїе́мшаѧ во  оу҆тро́бѣ твое́й, презрѣ́нїемъ коле́блющаго зе́млю, и҆  ꙗ҆̀же на не́й, є҆гда̀ хо́щетъ: тѣ́мже оу҆тверди́ мѧ,  прило́ги вра́жїими коле́блемаго. 
Низлага́ющи мѝ плѡтска́ѧ мꙋдрова̑нїѧ, всего́ мѧ  бцⷣе, покажѝ дх҃о́вна добродѣ́тельми оу҆кра́шена,  є҆го́же вселꙋка́вый сластьмѝ некрасото́ю помрачѝ. 
Бж҃е́ственный ѻ҆крі́не милосе́рдїѧ и҆ бл҃гости  и҆сточи́ ми ѡ҆би́льнѡ бога́тство твои́хъ щедро́тъ,  скве́рнꙋ прегрѣше́нїй мои́хъ ѡ҆мыва́ющи, и҆ плотско́е  оу҆гасѝ разжже́нїе.  
Пѣ́снь и҃ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́сашесѧ, бл҃гоче́стїѧ  рачи́тели ѻ҆́троцы, взыва́ше: бл҃гослови́те всѧ̑ дѣла̀  гдⷭ҇нѧ гдⷭ҇а. 
Просте́ръ дла̑ни на крⷭ҇тѣ̀ влⷣко, рꙋкѝ  неꙋдержа́нныѧ хотѧ̀ и҆сцѣли́ти прегрѣшє́нїѧ: гвоздьми́  же пригвозди́лсѧ є҆сѝ гдⷭ҇и, ве́сь ра́зꙋмъ  первозда́ннагѡ ѿе́млѧ стра́стный, пою́ща: бл҃гослови́те  всѧ̑ дѣла̀ гдⷭ҇нѧ гдⷭ҇а. 
Раздира́етсѧ рꙋкописа́нїе первозда́ннагѡ а҆да́ма,  прободе́нїемъ бж҃е́ственныхъ ре́бръ твои́хъ: ка́плѧми же  кро́ве влⷣко, ѡ҆свѧща́етсѧ всѧ̀ землѧ̀, во гла́сѣхъ  бл҃годаре́нїѧ при́снѡ зовꙋ́щи: бл҃гослови́те всѧ̑ дѣла̀  гдⷭ҇нѧ гдⷭ҇а. 
Мч҃нченъ: Стоѧ́хꙋ посредѣ̀ ѻ҆гнѧ̀, ꙗ҆́коже  ѡ҆роша́еми, и҆ неѡпалѧ́еми всесла́внїи мч҃нцы, и҆  ѻ҆́троческꙋю воспѣва́юще въ согла́сїи та́йнѣмъ,  вои́стиннꙋ бж҃е́ственнꙋю пѣ́снь: бл҃гослови́те всѧ̑  дѣла̀ гдⷭ҇нѧ гдⷭ҇а. 
Мч҃нченъ: Непостоѧ́нный терпѧ́ще ѻ҆́гнь  произволе́нїемъ, тьмо́ю мꙋ́къ не приложи́стесѧ къ сꙋетѣ̀  мч҃нцы, но ѡ҆ бз҃ѣ оу҆крѣплѧ́еми, притеко́сте къ  свѣ́тꙋ незаходи́момꙋ, вопїю́ще: бл҃гослови́те всѧ̑  дѣла̀ гдⷭ҇нѧ гдⷭ҇а. 
Бг҃оро́диченъ: Оу҆мерщвлѧ́ема зрѧ́щи хрⷭ҇та̀,  многопѣ́таѧ влⷣчца, и҆ оу҆мертви́вшаго человѣ́ки  оу҆мерщвлѧ́юща врага̀, ꙗ҆́кѡ влⷣкꙋ поѧ́ше пла́чꙋщи, и҆  долготерпѣ́нїю є҆гѡ̀ дивѧ́щисѧ вопїѧ́ше: бл҃гослови́те  всѧ̑ дѣла̀ гдⷭ҇нѧ гдⷭ҇а. 
И҆́нъ І҆рмо́съ то́йже. 
Зрѣ́лъ пло́дъ родила̀ є҆сѝ влⷣчце, ѿ негѡ́же  сме́рть ꙗ҆́дши поги́бе. тѣ́мже зовꙋ́ ти, плодо́мъ  грѣха̀ оу҆мерщвле́наго мѧ̀ льсти́внѡ, ѡ҆живѝ пою́ща:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Оу҆спѝ движе́нїе стра́стное мы́сли моеѧ̀, неꙋсы́пною  твое́ю мл҃твою, пречⷭ҇таѧ влⷣчце, и҆ возста́ви мѧ̀ ѡ҆  сна̀ лѣ́ностнагѡ пѣ́ти въ бо́дрости дꙋшѝ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Расто́ргни прегрѣше́нїй мои́хъ плени́цꙋ, и҆  тѣлє́сныѧ воста̑нїѧ оу҆тишѝ бцⷣе: лꙋка̑ваѧ же  посѣцы̀ оу҆мышлє́нїѧ, и҆ ѡ҆чи́сти ѿ та́йныхъ  помышле́нїй ско́рѡ раба̀ твоего̀, всѣ́хъ вѣ́рныхъ  предста́тельнице и҆ и҆збавле́нїе. 
Не бои́шисѧ ли, ѻ҆каѧ́ннаѧ дꙋшѐ, та́мѡ клеветни̑къ  клеве́щꙋщихъ твоѧ̑ ѕла̑ѧ дѣѧ̑нїѧ безчи́слєннаѧ; сегѡ̀  ра́ди пока́йсѧ ко пребл҃го́мꙋ, и҆ спосо́бницꙋ є҆ди́нꙋ  пречⷭ҇тꙋю прїимѝ: та́ бо є҆́сть человѣ́кѡмъ  прибѣ́жище. 
Пѣ́снь ѳ҃ 
І҆рмо́съ: Ка́мень нерꙋкосѣ́чный ѿ несѣко́мыѧ горы̀  тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ тѧ̀ бцⷣе велича́емъ. 
Сѐ жи́знь повѣ́шена на крⷭ҇тѣ̀ всѣ̑мъ ꙗ҆ви́сѧ:  со́лнце же тогѡ̀ не терпѧ́щи лꙋчы̀ ѡ҆ставлѧ́етъ, и҆  землѧ̀ коле́блетсѧ, и҆ помышлє́нїѧ оу҆твержда́ютсѧ на  бл҃гоче́стїи и҆ чистотѣ̀. 
Ѽ ка́кѡ тѧ̀ законода́вца беззако́нный собо́ръ  ѡ҆сꙋжда́етъ і҆и҃се мо́й, на дре́вѣ оу҆мре́ти, живота̀  всѣ́хъ сꙋ́ща и҆ гдⷭ҇а, и҆ ра́ди страсте́й всѣ̑мъ  человѣ́кѡмъ и҆сточа́юща безсме́ртїе; 
Мч҃нченъ: Оу҆сты̀ ва́шими бг҃осло́вными  проповѣ́дасте всемꙋ́дреннѡ воплоще́нїе сло́ва бж҃їѧ,  посредѣ̀ законопрестꙋ́пныхъ вра̑гъ всехва́льнїи: и҆  сщ҃е́ннѡ пострада́вше, побѣ́ды вѣнцы̀ вѣнча́стесѧ. 
Мч҃нченъ: Ꙗ҆́кѡ свѣтлоднє́вныѧ ѕвѣ́зды, всю̀  тва́рь ѡ҆зарѧ́ете страда́нїй сщ҃е́нныхъ блиста́ньми, и҆  и҆сцѣле́нїй бж҃е́ственными свѣтлостьмѝ, и҆ страсте́й  разорѧ́ете но́щь глꙋбо́кꙋю бж҃е́ственнїи мч҃нцы. 
Бг҃оро́диченъ: Просвѣтѝ чⷭ҇таѧ дꙋ́шꙋ мою̀ ѿ  грѣхѡ́въ ѡ҆мраче́нꙋю, и҆ ѿженѝ ѕѡ́лъ мои́хъ  ѻ҆́блаки, свѣ́та ѻ҆́блаче, ꙗ҆́же помрачи́вшеесѧ  со́лнце дре́вле ви́дѣвши внегда̀ распѧ́тисѧ  безсме́ртномꙋ.  
И҆́нъ І҆рмо́съ то́йже. 
Расто́ргни соꙋ́зъ ѕѡ́лъ мои́хъ бж҃е́ственнымъ копїе́мъ  сн҃а твоегѡ̀, и҆ разрѣшѝ ѻ҆каѧ́ннꙋю мою̀ дꙋ́шꙋ,  ѡ҆кова́ннꙋю и҆ бѣ́дствꙋющꙋю, и҆ къ любвѝ привѧжѝ, дв҃о  мт҃и бг҃а на́шегѡ. 
Ꙗ҆́же нб҃съ ши́ршаѧ дв҃о, оу҆тѣсне́ное моѐ се́рдце  всѧ́кимъ прило́гомъ сопроти́внымъ, въ широтѣ̀  безстра́стїѧ возведѝ тѣ́сною стезе́ю ходи́ти мѧ̀  оу҆крѣплѧ́ющи всегда̀.  
Да тѧ̀ сла́влю дв҃о вои́стиннꙋ препросла́вленнꙋю,  всѧ́кагѡ безслове́сїѧ грѣхо́внагѡ и҆зба́ви мѧ̀, и҆  сла́вы нбⷭ҇ныѧ прича́стника сотворѝ прибѣга́ющаго къ  млⷭ҇ти твое́й. 
Оу҆ста́ви совѣ́ты всѧ̑, ꙗ҆̀же на ны̀ воѡрꙋже́нныхъ  мт҃и бг҃а вы́шнѧгѡ, ра́дости же и҆спо́лни оу҆пова́ющихъ  на тѧ̀ да оу҆се́рднѡ всѝ твоѐ проповѣ́мы  застꙋпле́нїе. 
Та́же, Досто́йно є҆́сть: И҆ покло́нъ до землѝ:  є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры крⷭ҇тны, гла́съ д҃.  Самогла́сенъ:  
Стѣна̀ бꙋ́ди на́мъ крⷭ҇тъ тво́й, і҆и҃се сп҃се на́шъ:  и҆но́гѡ бо оу҆пова́нїѧ вѣ́рнїи же и҆́мамы, то́чїю тебѐ  на не́мъ пло́тїю пригво́ждшагосѧ, и҆ подаю́ща на́мъ  ве́лїю млⷭ҇ть. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Да́лъ є҆сѝ зна́менїе боѧ́щымсѧ тебѐ гдⷭ҇и, крⷭ҇тъ  тво́й чⷭ҇тны́й, и҆́мже посрами́лъ є҆сѝ нача̑ла тьмы̀ и҆  вла̑сти, и҆ возве́лъ є҆сѝ на́съ на пе́рвое бл҃же́нство.  тѣ́мже твоѐ чл҃вѣколю́бное смотре́нїе сла́вимъ, і҆и҃се  всеси́льне, сп҃се дꙋ́шъ на́шихъ.  
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Ка́кѡ ва́шымъ не оу҆диви́мсѧ подвигѡ́мъ,  ст҃і́и мч҃нцы, ꙗ҆́кѡ тѣ́ломъ оу҆мира́ющимъ ѡ҆бложе́ни,  безплѡ́тныѧ врагѝ побѣди́сте; не оу҆страши́ша ва́съ  мꙋчи́тєльскаѧ прещє́нїѧ, не оу҆жаси́ша ва́съ мꙋ́къ  приложє́нїѧ: вои́стиннꙋ досто́йнѡ ѿ хрⷭ҇та̀  просла́вистесѧ, и҆ дꙋша́мъ на́шымъ проси́те ве́лїѧ  млⷭ҇ти.  
Сла́ва, и҆ ны́нѣ, крⷭ҇тобг҃оро́диченъ:  
Подо́бенъ: Ꙗ҆́кѡ до́блѧ: 
Оу҆мерщвлѧ́ема ви́дѧщи хрⷭ҇та̀ пречⷭ҇таѧ влⷣчца,  оу҆мерщвлѧ́юща льсти́ваго, восклица́ше го́рцѣ  взыва́ющи, и҆з̾ оу҆тро́бы тоѧ̀ произше́дшемꙋ, и҆  долготерпѣ́нїю є҆гѡ̀ чꙋдѧ́щисѧ взыва́ше: ча́до моѐ  любе́знѣйшее, не забꙋ́ди рабꙋ̀ твою̀, не закоснѝ  чл҃вѣколю́бче, моѐ оу҆тѣше́нїе.  
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: тропа́рь, є҆ктенїа̀, и҆  ча́съ а҃-й, ѱалмы̀ ѻ҆бы́чны, и҆ ѿпꙋ́стъ. 
Въ сре́дꙋ бл҃жє́нны, гла́съ д҃:  
Дре́вомъ а҆да́мъ раѧ̀ бы́сть и҆зселе́нъ: дре́вомъ же  крⷭ҇тнымъ разбо́йникъ въ ра́й всели́сѧ. ѻ҆́въ оу҆́бѡ  вкꙋ́шъ, за́повѣдь ѿве́рже сотво́ршагѡ: ѻ҆́въ же  сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во црⷭ҇твїи твое́мъ.  
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Пригвозди́лсѧ є҆сѝ на крⷭ҇тѣ̀, мно́гїѧ ра́ди  хрⷭ҇тѐ бл҃гости, прободе́нъ бы́лъ є҆сѝ въ ре́бра, два̀  и҆стѡ́чника и҆сточи́вый ѡ҆ставле́нїѧ: землѧ́ же не  терпѧ́щи зрѣ́ти дерзнове́нїѧ трѧса́шесѧ, ка́менїе  распада́шесѧ, оу҆гаса́ше со́лнце, колеба́хꙋсѧ го́ры и҆  хо́лми, стра́хомъ держа́вы твоеѧ̀.  
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Простє́ртыѧ дре́вле неꙋдержа́ннѡ къ дре́вꙋ  разꙋмѣ́нїѧ пра́ѻтчи рꙋ́ки, и҆справлѧ́ѧ хрⷭ҇тѐ  поползне́нїе, распросте́рлсѧ є҆сѝ во́лею, и҆ твоѝ  пригвозди́лъ є҆сѝ рꙋ́цѣ долготерпѣли́ве, созда́вый  человѣ́ка рꙋко́ю, за безмѣ́рнꙋю бл҃госты́ню. сла́ва  па́че оу҆ма̀ сло́ве, бл҃гоꙋтро́бїю твоемꙋ̀.  
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ.  
Ѡ҆нб҃си́вше зе́млю ст҃і́и пресвѣ́тлыми сїѧ́нїи  по́двигѡвъ честны́хъ, и҆́миже тьмꙋ̀ всю̀ разори́сте  сꙋ́етства, и҆ къ свѣ́тꙋ незаходи́момꙋ всели́стесѧ  прича́стїемъ ѡ҆божа́еми, и҆ всѣ̑мъ ѡ҆зарѧ́ете свѣ́тъ  разꙋмѣ́нїѧ, ва́съ по до́лгꙋ оу҆бл҃жа́ющымъ. 
Сла́ва: Похвалꙋ̀ и҆ сла́вꙋ и҆ че́сть, всевино́внѣй  трⷪ҇цѣ подае́мъ, и҆ трист҃ы́ми гла́сы а҆́гг҃льскꙋю  пѣ́снь приносѧ́ще ѻ҆ц҃ꙋ̀ безнача́льнꙋ, и҆ сн҃ꙋ, и҆  дх҃ꙋ, взыва́емъ разбо́йника бл҃горазꙋ́мнагѡ гла́съ,  воспѣва́юще и҆ вопїю́ще: помѧнѝ на́съ во црⷭ҇твїи  твое́мъ. 
И҆ ны́нѣ: Воздви́жена на крⷭ҇тѣ̀ во́лею ви́дѧщи  пречⷭ҇таѧ, сн҃а своего̀ и҆ бг҃а, дивѧ́щисѧ пла́чꙋщи  глаго́лаше, всѧ́чєскаѧ оу҆добри́вшемꙋ: гдѣ̀ за́йде  добро́та твоѧ̀ гдⷭ҇и; что̀ сїѧ̑ неблагода́рный тебѣ̀  воздадѐ собо́ръ, вмѣ́стѡ бл҃ги́хъ; пою̀ па́че оу҆ма̀  твою̀ бл҃госты́ню. 


Въ сре́дꙋ ве́чера, 
на Гдⷭ҇и воззва́хъ, стїхи̑ры подо́бны, а҆пⷭ҇лѡмъ.  Гла́съ д҃ 
Подо́бенъ: Ꙗ҆́кѡ до́блѧ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть.  
Крѣпча́йшимъ мꙋдрова́нїемъ во́инствовавше сла́внїи,  на лꙋка́ваго врага̀ ѡ҆полчи́стесѧ, всеѻрꙋ́жїемъ  ѡ҆гра́ждшесѧ дꙋхо́внымъ до́блественнѣ: и҆ всю̀  крѣ́пость бѣсо́вскꙋю погꙋби́вше, восхи́тивше дꙋ́шы  человѣ́чєскїѧ ꙗ҆́коже коры̑сти: сегѡ̀ ра́ди во вѣ́ки  ва́съ почита́емъ, а҆пⷭ҇ли. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Крⷭ҇тоѡбра́знѡ распросте́рши мре́жꙋ вѣ́ры,  двоенадесѧ́тица бж҃е́ственныхъ а҆пⷭ҇лъ твои́хъ, всѧ̑  ꙗ҆зы́ки оу҆лови́ла є҆́сть къ твоемꙋ̀ позна́нїю  хрⷭ҇тѐ: и҆ мо́ре сла́ное страсте́й и҆зсꙋшѝ. сегѡ̀ ра́ди  тѧ̀ молю̀, и҆з̾ глꙋбины̀ прегрѣше́нїй воззови́ мѧ,  тѣ́хъ всебл҃гопрїѧ́тными мольба́ми. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Двоенадесѧ́тица бг҃оизбра́ннаѧ, а҆пⷭ҇льскаѧ и҆  всечⷭ҇тна́ѧ, да восхва́литсѧ дне́сь бж҃е́ственными  пѣ́сньми: пе́тръ, и҆ па́ѵелъ, і҆а́кѡвъ: лꙋка̀, і҆ѡа́ннъ  же и҆ матѳе́й, и҆ ѳѡма̀: ма́ркъ, сі́мѡнъ, и҆ фїлі́ппъ: и҆  пресла́вный ны́нѣ а҆ндре́й съ матѳі́емъ, и҆  бж҃е́ственнымъ и҆ премꙋ́дрымъ варѳоломе́емъ, и҆ съ  про́чими седми́десѧтьми. 
И҆́ны стїхи̑ры ст҃о́мꙋ и҆ вели́комꙋ чꙋдотво́рцꙋ  нїкола́ю:  
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Мѵ́ромъ бж҃е́ственнымъ тѧ̀ пома́за бж҃е́ственнаѧ  бл҃года́ть дх҃о́внаѧ, мѵ́рѧнѡмъ первопресто́льна, и҆  мѵ́ромъ ѡ҆бл҃гоꙋха́вша, добродѣ́тельми сщ҃е́ннѣйшими  мі́ра концы̀, сладкоды́шꙋщими твои́ми мл҃твами,  ѕлосмра̑дныѧ прогонѧ́юща стра̑сти всегда̀. сегѡ̀ ра́ди  тѧ̀ вѣ́рнѡ сла́вимъ, и҆ па́мѧть твою̀ всест҃ꙋ́ю  соверша́емъ нїко́лае.  
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Ꙗ҆́кѡ ѡ҆сїѧ́телѧ тѧ̀ незаходи́маго, и҆ ꙗ҆́кѡ  свѣти́льника всемі́рна, на тве́рди возсїѧ́вша  цр҃ко́внѣй нїко́лае, и҆ мі́ръ просвѣти́вша, и҆ бѣ́дъ  лю́тыхъ мглꙋ̀ ѿгонѧ́юща, и҆ ѿе́млюща печа́лей зи́мꙋ,  и҆ тишинꙋ̀ содѣ́лавшаго глꙋбо́кꙋю, по до́лгꙋ  оу҆бл҃жа́емъ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
И҆ сы́й и҆ ꙗ҆влѧ́ѧйсѧ въ со́нїихъ нїко́лае, и҆̀же  непра́веднѡ и҆мꙋ́щыѧ оу҆мре́ти сп҃слъ є҆сѝ, ꙗ҆́кѡ  сострада́тель, ꙗ҆́кѡ бл҃голюби́вый, ꙗ҆́кѡ и҆зба́витель  теплѣ́йшїй, ꙗ҆́кѡ предста́тель и҆́стинный вѣ́рныхъ, и҆  просѧ́щихъ твоегѡ̀ застꙋпле́нїѧ, сщ҃е́ннѣйшїй ѻ҆́тче,  а҆́гг҃лѡмъ сограждани́не, прпⷣбнымъ и҆ прⷪ҇ро́кѡмъ  равностоѧ́телю. 
Сла́ва, и҆ ны́нѣ, бг҃оро́диченъ: Ꙗ҆́же бг҃а  невмѣсти́маго, во чре́вѣ твое́мъ вмѣсти́вшаѧ,  чл҃вѣколю́бна чл҃вѣ́ка бы́вша: и҆ на́ше смѣше́нїе  и҆з̾ тебѐ прїи́мша и҆ ѡ҆божи́вша ꙗ҆́вѣ, не пре́зри  менѐ всечⷭ҇таѧ, ны́нѣ скорбѧ́ща: но оу҆ще́дри ско́рѡ,  и҆ разли́чныѧ вражды́ же и҆ вре́да лꙋка́вагѡ свободѝ.  
Та́же, Свѣ́те ти́хїй: Прокі́менъ днѐ, и҆ про́чее.  
На стїхо́внѣ стїхи̑ры, гла́съ д҃: 
А҆пⷭ҇льскїй ли́къ дх҃омъ ст҃ы́мъ просвѣти́лъ є҆сѝ  хрⷭ҇тѐ, и҆ на́шꙋ скве́рнꙋ грѣхо́внꙋю тѣ́ми ѡ҆мы́й  бж҃е, и҆ поми́лꙋй на́съ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Некни̑жныѧ оу҆ч҃нкѝ дх҃ъ тво́й ст҃ы́й каза́тели  ꙗ҆вѝ хрⷭ҇тѐ бж҃е, и҆ многовѣща́ннымъ сли́чїемъ  ꙗ҆зы́кѡвъ пре́лесть оу҆празднѝ, ꙗ҆́кѡ всеси́ленъ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Жє́ртвы ѡ҆дꙋшевлє́нныѧ, всесожжє́нїѧ словє́снаѧ,  мч҃нцы гдⷭ҇ни, заколє́нїѧ совершє́ннаѧ бж҃їѧ, бг҃а  зна̑ющаѧ, и҆ бг҃омъ зна́ємаѧ ѻ҆вча́та, и҆́хже ѡ҆гра́да  волкѡ́мъ невхо́дна: моли́тесѧ и҆ на́мъ оу҆пасє́нымъ  бы́ти съ ва́ми, на водѣ̀ оу҆покое́нїѧ. 
Сла́ва, и҆ ны́нѣ, бг҃оро́диченъ: И҆зба́ви ны̀ ѿ  нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ  творца̀, да всѝ зове́мъ тѝ: ра́дꙋйсѧ є҆ди́но  предста́тельство дꙋ́шъ на́шихъ.  
Та́же: Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Въ сре́дꙋ на повече́рїи,  
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными стопа́ми  дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Вои́стиннꙋ и҆ врѣснотꙋ̀ родила̀ є҆сѝ бг҃а и҆ гдⷭ҇а,  и҆ бцⷣа є҆ди́на вои́стиннꙋ и҆ врѣснотꙋ̀ нарекла́сѧ  є҆сѝ чⷭ҇таѧ. тѣ́мже тѧ̀ вѣ́рнѡ воспѣва́емъ, и҆ по  до́лгꙋ сла́вимъ. 
Ѕвѣзда̀ ꙗ҆́же ѿ і҆а́кѡва, возсїѧ̀ и҆з̾ тебѐ  пречⷭ҇таѧ, и҆зчита́ѧй мно́жество ѕвѣ́здъ, ꙗ҆́кѡ бг҃ъ.  тѣ́мже тогѡ̀ сїѧ́ньми ѿимѝ мои́хъ грѣхѡ́въ тьмꙋ̀. 
Сла́ва: Невѣ́стникъ слове́сенъ вѣ́мъ тѧ̀ ꙗ҆́вѣ  бж҃їѧ воплоще́нїѧ, чⷭ҇таѧ и҆ всенепоро́чнаѧ: молю́ тѧ  и҆зба́вити мѧ̀ страсте́й плотски́хъ и҆ скорбе́й, и҆  и҆скꙋше́нїй, и҆ ѡ҆бстоѧ́нїй. 
И҆ ны́нѣ: Ꙗ҆́кѡ лѣ́ствица, ꙗ҆́же къ на́мъ  прише́ствїѧ вседержи́телева, є҆́юже бг҃ъ сни́де на  зе́млю, ѿ землены́хъ страсте́й плотски́хъ къ нб҃сѝ  вознесѝ мѧ̀, и҆ къ бг҃ꙋ приведѝ.  
Пѣ́снь г҃ 
І҆рмо́съ: Не мꙋ́дростїю и҆ си́лою и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче. 
Текꙋ́щїй и҆сто́чникъ, скорбѧ́щихъ оу҆тѣше́нїе  є҆сѝ: тѣ́мже влⷣчце, и҆ мнѣ̀ мл҃твенныхъ твои́хъ  во́дъ и҆сто́чникъ и҆сточѝ, и҆ оу҆гасѝ страсте́й пе́щь. 
Оу҆ѧ́звена мѧ̀ по́мыслы безмѣ́стными и҆сцѣлѝ  чⷭ҇таѧ, ꙗ҆́же є҆стества̀ на́шегѡ и҆сцѣли́вшаѧ ꙗ҆́звꙋ  лю́тꙋю, ро́ждши зижди́телѧ и҆ гдⷭ҇а. 
Сла́ва: Въ пꙋчи́нѣ мно́гихъ мои́хъ прегрѣше́нїй, и҆  страсте́й и҆ и҆скꙋше́нїй ѡ҆бꙋрева́ема, къ ти́хомꙋ ѕѣлѡ̀  приста́нищꙋ всенепоро́чнаѧ, оу҆стремѝ твои́мъ  застꙋпле́нїемъ.  
И҆ ны́нѣ: И҆́же ꙗ҆́кѡ на рꙋно̀ дожде́мъ  бж҃е́ственнымъ, во оу҆тро́бꙋ твою̀ соше́дшимъ,  ѡ҆пламене́нное ѻ҆гне́мъ страсте́й моѐ се́рдце ѡ҆росѝ  твои́ми мольба́ми. 
Пѣ́снь д҃ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Ѿ мѵ́ръ сн҃а твоегѡ̀ текꙋ́щихъ, бл҃гоꙋха́нїемъ  жи́зни всѣ́хъ, мѵ́ро безстра́стїѧ и҆сточѝ дꙋшѝ мое́й  чⷭ҇таѧ, и҆ ве́сь ка́лъ стра́сти є҆ѧ̀ потребѝ. 
Ѡ҆скверне́ннаго мѧ̀ ка́ломъ грѣха̀, мл҃твъ твои́хъ  ѡ҆кропѝ ѵ҆ссѡ́помъ, и҆ ѡ҆мы́й, и҆ скве́рнꙋ страсте́й  мои́хъ ѡ҆чи́сти влⷣчце, и҆ ꙗ҆вѝ хрⷭ҇тꙋ̀ жили́ще. 
Сла́ва: Напи́санꙋ тѧ̀ кни́гꙋ пе́рстомъ бж҃е́ственнымъ,  запеча́танꙋ, пречⷭ҇таѧ молю̀, пе́рсты твои́хъ мл҃твъ  напишѝ мнѣ̀ прегрѣше́нїй ѡ҆ставле́нїе, и҆ напа́стей  и҆зба́ви.  
И҆ ны́нѣ: И҆́же ѿ конє́цъ го́ръ ст҃ы́хъ всѣ́хъ,  хра́мъ бг҃ꙋ бы́вши ꙗ҆́коже пре́жде прⷪ҇ро́къ речѐ:  хрⷭ҇тꙋ̀ чи́стъ покажи́ мѧ хра́мъ влⷣчце, твои́ми  застꙋпле́ньми. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
Тѧ̀ ро́сꙋ а҆ермѡ́нскꙋ, на сїѡ́нъ соше́дшꙋю, вѣ́дый  бг҃ороди́тельнице, молю̀ оу҆гаси́ти пло́ти моеѧ̀  запале́нїе. 
Ра́й жи́зни сꙋ́щи бцⷣе, сме́рти грѣхо́вныѧ и҆  страсте́й многоѡбра́зныхъ и҆зба́ви мѧ̀ вско́рѣ. 
Сла́ва: А҆лава́стръ мы́сленный, чⷭ҇таѧ, ты̀ є҆сѝ,  мѵ́ра и҆злїѧ́вшагѡсѧ на зе́млю съ нб҃сѐ: менѐ ны́нѣ  бл҃гоꙋха́нїѧ и҆спо́лни. 
И҆ ны́нѣ: Прекло́ншагосѧ ко тлѣ́нїю ѡ҆бнови́ла  є҆сѝ человѣ́ка: и҆зведѝ оу҆́бѡ и҆ менѐ ны́нѣ  бг҃оневѣ́сто, и҆з̾ глꙋбины̀ прегрѣше́нїй и҆ страсте́й. 
Пѣ́снь ѕ҃
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Пала́та прекра́сна, сла́внаѧ влⷣчце, цр҃ѧ̀ сла́вы  бы́вши, просла́вила є҆сѝ человѣ́ки: тѣ́мже сла́вы  нетлѣ́нныѧ и҆ менѐ сподо́би. 
Оу҆ти́шила є҆сѝ тлю̀ поро́чнꙋю є҆стества̀ чⷭ҇тымъ  нетлѣ́нїемъ, но и҆зсꙋшѝ пречⷭ҇таѧ, страсте́й мои́хъ  пото́ки, и҆ плотскі́ѧ мꙋ́дрости рѣ́ки. 
Сла́ва: Оу҆спѝ страстна̑ѧ движє́нїѧ тѣлесѐ, и҆  взыгра̑нїѧ моѧ̑ плотска̑ѧ оу҆мꙋ̀ повинѝ ꙗ҆́кѡ жребѧ̀,  оу҆спи́вши, чⷭ҇таѧ, сно́мъ твои́хъ мл҃твъ. 
И҆ ны́нѣ: Пою́ тѧ бг҃а препѣ́таго ро́ждшꙋю, и҆ молю́  тѧ ѻ҆трокови́це: стра́шныѧ мѧ̀ прѝ, и҆ вѣ́чнагѡ бцⷣе,  ѡ҆сꙋжде́нїѧ и҆зба́ви и҆ сп҃си́ мѧ.  
Та́же: гдⷭ҇и поми́лꙋй, три́жды. Сла́ва, и҆ ны́нѣ:  
Сѣда́ленъ, гла́съ д҃: 
Предста́тельнице нера́тнаѧ, бг҃ороди́тельнице, и҆  мл҃твеннице гото́ваѧ притека́ющымъ къ тебѣ̀, ѿ бѣ́дъ  мѧ̀ и҆зба́ви: да не пре́зриши менѐ, всѣ́хъ застꙋ́пнице. 
Пѣ́снь з҃ 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Ꙗ҆́кѡ ѻ҆гнено́сна и҆ бг҃опрїе́мна сꙋ́щи кꙋпина̀  чⷭ҇таѧ, попалѝ помышле́нїй те́рнїе лꙋка́выхъ, дꙋшѝ  моеѧ̀ ѡ҆зарѝ мы́сль, и҆ страсте́й бе́зднꙋ и҆зсꙋшѝ. 
Вели́чествїе ѿ вѣ́ка, и҆ бж҃е́ственнꙋю сла́вꙋ, ты̀  є҆ди́на ꙗ҆́вѣ ѡ҆брѣла̀ є҆сѝ на землѝ, нб҃о  ꙗ҆́вльшисѧ второ́е: ты̀ оу҆́бѡ оу҆празднѝ  велерѣ̑чивыѧ врагѝ моѧ̑ бѣ́сы. 
Сла́ва: Бж҃е́ственный ѻ҆крі́не млⷭ҇рдїѧ и҆ бл҃гости,  и҆сточи́ ми ѻ҆би́льнѡ бога́тство твои́хъ щедро́тъ, и҆  скве́рнꙋ прегрѣше́нїй мои́хъ ѡ҆мыва́ющи, плотско́е  оу҆гасѝ разжже́нїе.  
И҆ ны́нѣ: Да́нное мѝ ѿ бг҃а бога́тство дх҃о́вное  пре́жде, жи́въ блꙋ́днѡ всегда̀, сластьмѝ и҆зжди́хъ  тѣле́сными: но ꙗ҆́кѡ блꙋ́днаго, твои́ми мл҃твами дв҃о,  ѡ҆правдѝ. 
Пѣ́снь и҃ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Расто́ргни прегрѣше́нїй мои́хъ плени́цꙋ, и҆  тѣлє́снаѧ стремлє́нїѧ оу҆тишѝ, лꙋка̑вствїѧ же  оу҆мышле́нїй посѣцы̀, и҆ ѡ҆чи́сти ѿ та́йныхъ  помышле́нїй ско́рѡ раба̀ твоего̀ бцⷣе, всѣ́хъ  предста́тельнице вѣ́рныхъ и҆ застꙋпле́нїе. 
Гора̀ бж҃їѧ ꙗ҆вле́на, и҆ несѣко́ма, и҆ тꙋ́чна  пречⷭ҇таѧ, часта̀ и҆ ѡ҆сѣне́ннаѧ, покры́й мѧ̀ сѣ́нїю  твои́хъ мл҃твъ, и҆ ѿ сѣ́ти ловє́цъ и҆зба́ви, и҆  сохранѝ ѿ стрѣ́лъ бѣсо́вскихъ, и҆ скве́рныхъ  помышле́нїй. 
Сла́ва: Стра́хъ бж҃е́ственный прїѧ́ти мѝ влⷣчце, и҆  дꙋ́хъ оу҆миле́нїѧ во оу҆тро́бѣ мое́й, и҆ роди́ти  житїѐ добродѣ́тельно, и҆ стра́шна лꙋка̑вымъ бѣсѡ́мъ  пречⷭ҇таѧ, сотворѝ, и҆ бж҃е́ственныѧ сла́вы  а҆́гг҃льскихъ ли̑къ собесѣ́дника. 
И҆ ны́нѣ: Ѿве́рзи мѝ двє́ри жи́знєнныѧ вско́рѣ,  врата̀ оу҆пова́нїѧ моегѡ̀, и҆ наста́ви пречⷭ҇таѧ, къ  жи́зни неконча́емѣй, и҆ црⷭ҇твїѧ нбⷭ҇нагѡ покажи́ мѧ  раба̀ твоего̀ наслѣ́дника, и҆ бж҃е́ственныѧ сла́вы  ст҃ы́хъ соприча́стника. 
Пѣ́снь ѳ҃ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть, ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ: тѣ́мъ тѧ̀ всѝ велича́емъ. 
Воззрѝ мл҃твами твои́ми, чⷭ҇таѧ, на раба̀ твоего̀, и҆  вско́рѣ предварѝ, и҆ ѡ҆скорблѧ́ющихъ и҆ ѡ҆ѕлоблѧ́ющихъ  вра̑гъ неви́димыхъ и҆зба́ви мѧ̀: сп҃сѝ ѿ бѣ́дъ и҆  скорбе́й, и҆ многоѡбра́зныхъ ѡ҆бстоѧ́нїй. 
Всего́ мѧ ꙗ҆́звами грѣхо́вными сꙋ́ща оу҆ѧ́звлена и҆  ѡ҆сꙋжде́на, и҆сцѣлѝ дв҃о, и҆ и҆зба́ви лꙋка́выхъ  помышле́нїй, ꙗ҆́же сло́во всеси́льное ро́ждшаѧ, бл҃га́го  же и҆ чл҃вѣколю́бца. 
Сла́ва: Па́дшагѡ ра́ди пре́жде а҆да́ма въ сме́рть,  сме́рти причасти́сѧ, и҆́же живото́мъ и҆ сме́ртїю  ѡ҆блада́ѧй тво́й сн҃ъ, пребл҃га́ѧ: тѣ́мже мѧ̀ страсте́й  и҆ паде́нїѧ твои́ми мольба́ми воздви́гни. 
И҆ ны́нѣ: Сп҃сѝ бцⷣе, къ тебѣ̀ прибѣга́ющихъ, ѿ  бѣ́дъ и҆ паде́жа, грѣха̀ и҆ бꙋ́ри, и҆ тѣле́сныхъ  страсте́й, и҆ волне́нїѧ, и҆ житїѧ̀ нꙋ́ждныхъ печа́лей, и҆  ѕло́бы лꙋка́вствїѧ. 
Та́же, Досто́йно є҆́сть: И҆ покло́нъ до землѝ.  Трист҃о́е По Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи сѣда́льны а҆пⷭ҇льскїѧ, гла́съ  д҃:  
А҆пⷭ҇лѡвъ первопресто́льницы, и҆ вселе́нныѧ  оу҆чи́телїе, влⷣкꙋ всѣ́хъ моли́те, ми́ръ вселе́ннѣй  дарова́ти, и҆ дꙋша́мъ на́шымъ ве́лїю млⷭ҇ть. 
Сті́хъ: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. 
Свѣти̑ла въ концѣ́хъ оу҆ч҃нкѝ твоѧ̑ хрⷭ҇тѐ,  ꙗ҆ви́лъ є҆сѝ, сїѧ́ющыѧ дꙋша́мъ сꙋ́щымъ во тьмѣ̀,  ра́зꙋмъ тво́й влⷣко: и҆ ле́сть і҆́дѡльскꙋю тѣ́хъ ра́ди  ѡ҆мрачи́въ, оу҆че́ньми бл҃гоче́стїѧ просвѣти́лъ є҆сѝ  мі́ръ. тѣ́хъ мольба́ми сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Ско́рѡ прїимѝ  влⷣчце, моли́твы на́шѧ, и҆ сїѧ̑ принесѝ сн҃ꙋ твоемꙋ̀ и҆  бг҃ꙋ, гпⷭ҇жѐ всепречⷭ҇таѧ: разрꙋшѝ ѡ҆бстоѧ̑нїѧ, къ  тебѣ̀ притека́ющихъ: разсы́пли присѣда̑нїѧ и҆ де́рзѡсти  дв҃о, ны́нѣ воѡрꙋжа́ющихсѧ на рабы̑ твоѧ̑.  
По в҃-мъ стїхосло́вїи сѣда́льны а҆пⷭ҇льскїѧ, гла́съ  д҃: 
Подо́бенъ: Ско́рѡ предварѝ: 
Во всю̀ зе́млю протечѐ вѣща́нїе ва́ше, и҆  преле́стнꙋю ѡ҆б̾юродѝ мꙋ́дрость немꙋ́дрꙋю, а҆пⷭ҇ли  сла́внїи, привлечѐ человѣ́ки и҆з̾ глꙋбины̀ пре́лести,  показа́ же всѣ̑мъ сп҃се́нїѧ стезю̀, тѣ́мже ны́нѣ  досто́йнѡ ва́съ оу҆бл҃жа́емъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе же  рꙋкꙋ̀ є҆гѡ̀ возвѣща́етъ тве́рдь. 
Вѣ́ры проповѣ́дники оу҆ч҃нкѝ твоѧ̑ сп҃се, мі́рови  показа́лъ є҆сѝ, наставлѧ́ѧ тѣ́ми ꙗ҆зы́ки къ ра́зꙋмꙋ  твоемꙋ̀: зарѧ́ми бо сло́ва просвѣти́ша всѧ̑, тьмꙋ̀  неразꙋ́мїѧ прогна́вше вѣ́рою. тѣ́хъ мл҃твами сп҃сѝ  дꙋ́шы на́шѧ.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Мч҃нченъ: Мч҃нцы твоѝ гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебѐ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  мл҃твами сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Оу҆слы́ши влⷣчце,  ѿ болѣ́зненныѧ дꙋшѝ вопїю́щаго раба̀ твоего̀, и҆  мно́гихъ мои́хъ ѕѡ́лъ пода́ждь мѝ ѡ҆ставле́нїе, тебе́ бо  и҆́мамъ предста́тельницꙋ въ де́нь и҆ но́щь: и҆зба́ви  бцⷣе, ѿ ѻ҆гнѧ̀ гее́нскагѡ, и҆ поста́ви мѧ̀ ѡ҆деснꙋ́ю  сн҃а твоегѡ̀ и҆ бг҃а.  
По г҃-мъ стїхосло́вїи сѣда́льны, гла́съ д҃: 
Подо́бенъ: Ско́рѡ предварѝ: 
Лꙋчы̀ ꙗ҆́кѡ сл҃нце пра́вды, ва́съ хрⷭ҇то́съ  и҆спꙋстѝ, просвѣти́ти всю̀ зе́млю а҆пⷭ҇ли сла́внїи:  бж҃е́ственными ва́шими мл҃твами, ѡ҆зарѧ́ете  бж҃е́ственнымъ свѣ́томъ невече́рнимъ всѣ́хъ, и҆  просвѣща́ете вѣ́рою соверша́ющихъ ст҃ꙋ́ю ва́шꙋ па́мѧть. 
Ско́рѡ предварѝ ѻ҆́тче нїко́лае, и҆ сп҃сѝ рабы̑  твоѧ̑ ѡ҆ находѧ́щихъ на́мъ бѣ́дъ и҆ скорбе́й, и҆́маши бо  къ созда́телю и҆ бг҃ꙋ дерзнове́нїе. прїидѝ оу҆́бѡ  вско́рѣ ко вѣ́рою тѧ̀ призыва́ющымъ, твоѐ ны́нѣ  предста́тельство и҆ покро́въ да́рꙋѧ.  
Сла́ва, и҆ ны́нѣ, бг҃оро́диченъ: Ꙗ҆́кѡ всѣ́хъ  є҆сѝ творе́нїй вы́шшаѧ, воспѣва́ти тѧ̀ досто́йнѡ  недоꙋмѣва́юще бцⷣе, тꙋ́не, мо́лимъ тѧ̀, поми́лꙋй на́съ. 
Канѡ́нъ ст҃ы̑мъ сла̑внымъ и҆ всехва̑льнымъ а҆пⷭ҇лѡмъ.  Творе́нїе кѵ́ръ ѳеофа́на. Гла́съ д҃. 
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ невла́жными стопа́ми  дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бж҃е́ственнїи оу҆тѣ́шителѧ ѻ҆рга́ни, возглаша́ющїи  сегѡ̀ бж҃е́ственными всегда̀ дохнове́ньми, воспѣ́ша  пѣ́снь на́мъ, ꙗ҆́кѡ вои́стиннꙋ сп҃си́тельнꙋю,  бл҃госла́внїи хрⷭ҇тѡ́вы а҆пⷭ҇ли. [Два́жды.] 
На ѻ҆дрѣ̀ лѣ́ности слежѧ̀, и҆ въ сме́рти  грѣхо́внѣй недꙋ́гомъ дꙋше́внымъ лю́тѣ и҆ста́емь,  посѣще́нїѧ мѧ̀ сла́внїи хрⷭ҇тѡ́вы самови́дцы сподо́бите.  
И҆̀же сло́вомъ безслове́сїе разрѣши́вше ꙗ҆зы́кѡвъ  а҆пⷭ҇ли, ѿ безслове́сныхъ дѣѧ́нїй лю́тѣ ѡ҆мраче́ное  се́рдце моѐ, оу҆тѣ́шителѧ бл҃года́тїю, просвѣти́те  а҆пⷭ҇ли. 
Бг҃оро́диченъ: Дв҃а по ржⷭ҇твѣ̀ нетлѣ́нна пребыла̀  є҆сѝ, на́съ ра́ди ꙗ҆́вльшагѡсѧ на землѝ, па́че сло́ва  ро́ждшаѧ: є҆гѡ́же прилѣ́жнѡ молѝ просвѣти́ти дꙋ́шы  на́шѧ. 
Дрꙋгі́й канѡ́нъ ст҃о́мꙋ нїкола́ю, [є҆гѡ́же  краестро́чїе: Четве́ртое сїѐ на нїкола́а плеска́нїе.  Творе́нїе і҆ѡ́сифово.] Гла́съ то́йже. 
Пѣ́снь а҃ 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ: да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ, побѣ́дное воспою̀ пѣ́нїе. 
Безпеча́льнꙋю жи́знь наслѣ́довавъ бл҃же́нне, и҆  ра́дости дх҃о́вныѧ и҆сполнѧ́емь при́снѡ, всѧ́кꙋ печа́ль  ѿженѝ, молю́сѧ, ѿ дꙋшѝ моеѧ̀: ꙗ҆́кѡ да ра́дꙋѧсѧ  сла́влю тѧ̀, сщ҃е́ннѣйшїй ѻ҆́тче нїко́лае. 
Поста́вленъ бы́лъ є҆сѝ добродѣ́телей высо́кихъ на  свѣ́щницѣ, ꙗ҆́коже свѣти́льникъ просвѣща́еши сердца̀  вѣ́рныхъ, ст҃и́телю нїко́лае. тѣ́мже вѣ́рою молю̀ тѧ̀:  свѣтоно́сными мл҃твами твои́ми, дꙋшѝ моеѧ̀ тьмꙋ̀  ѿженѝ. 
Житїѧ̀ тлѣ́ннагѡ ны́нѣ пꙋчи́ною ѻ҆́тче, и҆скꙋше́нїй  разли́чныхъ наполнѧ́емь премꙋ́дре, къ тебѣ̀ прибѣга́ѧ  вопїю̀: да ѡ҆брѧ́щꙋ тѧ̀ ко́рмчїѧ, въ тишинꙋ̀ прелага́юща  бꙋ́рю, бж҃е́ственными мл҃твами твои́ми. 
Бг҃оро́диченъ: Неꙋсыпа́ющꙋю чⷭ҇таѧ, и҆мꙋ́щи мл҃твꙋ,  оу҆спѝ на́шѧ стра̑сти дꙋшє́вныѧ, сщ҃е́нными  хода́тайствы твои́ми, бж҃е́ственнꙋю и҆ сп҃си́тельнꙋю  даю́щи бо́дрость, къ бж҃їихъ хотѣ́нїй и҆сполне́нїю. 
Пѣ́снь г҃ 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ,  зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище и҆  оу҆твержде́нїе. 
Гра́дъ тво́й бж҃е, слове́сныхъ рѣ́къ твои́хъ  течє́нїѧ оу҆ч҃нкъ влⷣко, сщ҃е́ннѡ возвеселѧ́ютъ.  [Два́жды.] 
Гра́ждане нбⷭ҇нїи, сослꙋжє́бницы мы́слєннымъ  чинѡ́мъ, всесла́внїи а҆пⷭ҇ли, всѧ́кїѧ на́съ ско́рби  и҆зба́вите. 
Оу҆тверди́вый хрⷭ҇тѐ словє́снаѧ твоѧ̑ нб҃са̀:  оу҆тверди́ мѧ тѣ́хъ мл҃твами, на ка́мени твои́хъ  хотѣ́нїй, ꙗ҆́кѡ бл҃гоꙋтро́бенъ. 
Бг҃оро́диченъ: Ꙗ҆́кѡ мт҃и тѧ̀ мо́литъ съ ли́комъ  оу҆ч҃нкъ гдⷭ҇и, ꙗ҆́же тебѐ чи́стѡ роди́вшаѧ: да́рꙋй  на́мъ млⷭ҇ти твоѧ̑. 
И҆́нъ 
І҆рмо́съ: Не мꙋ́дростїю, и҆ си́лою, и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче. 
Ѻ҆рꙋ́жїе ꙗ҆ви́лсѧ є҆сѝ, бори́тєльныѧ врагѝ  закала́ѧ, и҆́хже и҆скꙋше́нїѧ соблюдѝ на́съ невре́дныхъ  нїко́лае, содѣва́ющихъ бж҃е́ственное хотѣ́нїе. 
Сокрꙋше́нїе моеѧ̀ дꙋшѝ, ст҃и́телю, оу҆врачꙋ́й,  сокрꙋши́вый вра̑жїѧ кѡ́зни и҆ ловлє́нїѧ: да ꙗ҆́кѡ  предста́телѧ моего̀ вѣ́рою почита́ю тѧ̀. 
Разори́вый а҆ртемі́ды бездꙋ̑шнаѧ ка̑пища, оу҆ма̀  моегѡ̀ страстна̑ѧ мечта̑нїѧ потребѝ бж҃е́ственными  хода́тайствы твои́ми ѻ҆́тче нїко́лае. 
Бг҃оро́диченъ: Тѧ̀ предста́тельницꙋ пречⷭ҇таѧ дв҃о,  стѧжа́хомъ, претворѝ на́шꙋ печа́ль на ра́дость, и҆  ско́рби и҆зба́ви ражда́ющїѧ сме́рть. 
Пѣ́снь д҃ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и.  
Наве́лъ є҆сѝ на мо́ре ко́ни твоѧ̑ и҆збра̑нныѧ,  чл҃вѣколю́бче, ѕловѣ́рїѧ во́ды возмꙋща́ющыѧ, и҆ всѣ̑мъ  ра́зꙋмъ тво́й и҆́стинный возвѣща́ющыѧ. [Два́жды.] 
Ѕвѣ́зды просвѣти́вше бл҃гоче́стїемъ мы́сленнꙋю  тве́рдь цр҃ко́внꙋю, сла́внїи а҆пⷭ҇ли, ѿ но́щи  невѣ́дѣнїѧ, и҆ прегрѣше́нїй и҆зба́вите мѧ̀. 
Ꙗ҆́вльшесѧ ꙗ҆́коже стрѣ́лы и҆з̾ѡщре́ни а҆пⷭ҇ли,  вра̑жїѧ разжжє́ныѧ стрѣ́лы ѕло́бы моеѧ̀ ны́нѣ  оу҆гаси́те, и҆ помышле́нїе моѐ оу҆тверди́те. 
Бг҃оро́диченъ: Дꙋ́шꙋ мою̀ ѡ҆горче́нꙋю ꙗ҆́домъ,  сопроти́внагѡ оу҆грызе́нїемъ, дѣ́йственнымъ  врачева́нїемъ и҆сцѣлѝ, мл҃твами хрⷭ҇тѐ, ро́ждшїѧ тѧ̀  и҆ сщ҃е́нныхъ а҆пⷭ҇лъ твои́хъ. 
И҆́нъ 
І҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀,  во ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю, и҆ сп҃се зовꙋ́щыѧ: сла́ва хрⷭ҇тѐ,  си́лѣ твое́й. 
Пресла́вное житїѐ твоѐ вездѣ̀ тѧ̀ пресла́вна  показа̀, чꙋдесы̀ бж҃е́ственными, и҆ просвѣща́емаго,  ст҃и́телємъ оу҆краше́нїе, всѣ̑мъ похвалꙋ̀, чтꙋ́щымъ  тѧ̀ нїко́лае, ра́достными пѣ́сньми. 
На высо́цѣ прⷭ҇то́лѣ бл҃же́нне, бг҃а похвали́лъ  є҆сѝ, смиреномꙋ́дрїѧ бж҃е́ственными ѡ҆блиста́ѧ  свѣтлостьмѝ, и҆́хже бо прича́стїи бы́ти на́съ сотворѝ,  бл҃гопрїѧ́тными твои́ми мольба́ми, ѻ҆́тче мꙋ́дре. 
Непра́веднѡ ведѡ́мыѧ на сме́рть и҆зба́вилъ є҆сѝ,  ре́вностїю бж҃е́ственною ѻ҆́тче, сщ҃еннолѣ́пнѣ  распала́емь. тѣ́мже вопїе́мъ тѝ: та́кожде и҆змѝ на́съ  ѿ напа́стей, оу҆мерщвлѧ́ющихъ лю́тѣ се́рдце моѐ. 
Нб҃са̀ ѡ҆бходѧ̀ нїко́лае ра́достнѡ, неви́димѡ ѻ҆́тче,  всѣ̑мъ призыва́ющымъ тѧ̀ предста́ни, ѡ҆блегчава́ѧй  недꙋ́ги дꙋ́шъ на́шихъ, и҆ оу҆тѣше́нїе бг҃олѣ́пнѡ  подаѧ̀. 
Бг҃оро́диченъ: Вѡ́инства а҆́гг҃льскаѧ оу҆жаса́ютсѧ,  пречⷭ҇таѧ, воспѣва́юще вели́чество бж҃е́ственнагѡ  ржⷭ҇тва̀ твоегѡ̀: съ ни́миже молѝ дв҃о, всѣ̑мъ  сп҃сти́сѧ, вѣ́рою чи́стою тебѐ бл҃жа́щымъ. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀. 
Лѡ́зы живѡ́тныѧ процвѣта́юще гро́здїе, напои́ша  всѣ́хъ вїна̀ мы́сленнагѡ весе́лїѧ, сла́внїи а҆пⷭ҇ли.  [Два́жды.] 
Къ свѣ́тꙋ за́повѣдей бж҃їихъ наста́вите а҆пⷭ҇ли,  и҆̀же во тьмѣ̀ дꙋше́внагѡ оу҆ны́нїѧ безꙋ́мнѡ  пребыва́ющыѧ. 
И҆зба́вите на́съ дꙋше́вныхъ прегрѣше́нїй, и҆ сꙋда̀  бꙋ́дꙋщагѡ, и҆ тлѝ и҆ бѣ́дъ, а҆пⷭ҇ли бл҃же́ннїи. 
Бг҃оро́диченъ: Сп҃си́ мѧ бж҃е, ꙗ҆́кѡ чл҃вѣколю́бецъ,  сп҃си́ мѧ мольба́ми неизрече́ннѡ тебѐ роди́вшїѧ, и҆  всѣ́хъ бж҃е́ственныхъ а҆пⷭ҇лъ твои́хъ.  
И҆́нъ 
І҆рмо́съ: Нечести́вїи не оу҆́зрѧтъ сла́вы твоеѧ̀  хрⷭ҇тѐ, но мы̀ тѧ̀ є҆диноро́дне, ѻ҆ч҃ескїѧ сла́вы  сїѧ́нїе бж҃ества̀, ѿ но́щи оу҆́тренююще, воспѣва́емъ  тѧ̀ чл҃вѣколю́бче. 
Заше́лъ є҆сѝ ꙗ҆́коже со́лнце, оу҆ме́рый ѻ҆́тче  мꙋ́дре, и҆ возсїѧ́лъ є҆сѝ оу҆ хрⷭ҇та̀, свѣтоно́сными  сїѧ́ньми чꙋде́съ твои́хъ, ѡ҆зарѧ́ѧ всю̀ подсо́лнечнꙋю,  нїко́лае. 
Сщ҃е́нне нїко́лае, оу҆слы́ши на́съ во днѝ наведе́нїѧ  и҆скꙋше́нїй и҆ скорбе́й, всѧ́кꙋю тѣснотꙋ̀ ѿгонѧ́ѧ  бл҃года́тїю въ тебѣ̀ живꙋ́щагѡ дх҃а. 
Сокрꙋше́ннꙋю страстьмѝ жите́йскими дꙋ́шꙋ мою̀ и҆мы́й,  на по́мощь тѧ̀ призыва́ю сщ҃е́нне нїко́лае, потщи́сѧ, и҆  да́ждь мѝ соверше́нное и҆сцѣле́нїе, оу҆молѧ́ѧ  пребл҃га́го. 
Бг҃оро́диченъ: Оу҆́мныма ѻ҆чи́ма, дв҃о, зрѧ́ тѧ  и҆са́їа, вопїе́тъ: сѐ хо́щетъ роди́тисѧ ѿ дв҃ы  бг҃оѻтрокови́цы і҆и҃съ гдⷭ҇ь, въ человѣ́кѡвъ па́ки  возрожде́нїе. 
Пѣ́снь ѕ҃ 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Па́стырѧ до́брагѡ бг҃оизбра̑ннаѧ ѻ҆вча́та,  разсѣ̑ѧннаѧ по мі́рꙋ, волкѡ́въ всѧ́ко ѕвѣ́рство во  ѻ҆́вчꙋю кро́тость, вѣ́рою преложи́ша. [Два́жды.] 
Бж҃е́ственнагѡ раѧ̀ древеса̀ доброплѡ́днаѧ,  преѻкаѧ́нныѧ дꙋшѝ моеѧ̀ всѐ непло́дство во  бл҃гопло́дїе добродѣ́тельнагѡ нра́ва преведи́те а҆пⷭ҇ли. 
Оу҆ѧ́звенъ бы́хъ сласте́й ѻ҆рꙋ́жїемъ и҆ оу҆мро́хъ:  и҆̀же ѿ хрⷭ҇та̀ прїе́мше сла́внїи бл҃года́ть  воскреша́ти мє́ртвыѧ, оу҆мерщвле́ннꙋю ѻ҆каѧ́ннꙋю мою̀  дꙋ́шꙋ ѡ҆живи́те. 
Бг҃оро́диченъ: Оу҆ста́ви дꙋшѝ моеѧ̀ свирѣ́пꙋю  бꙋ́рю, бж҃е всѣ́хъ ще́дрый, мольба́ми ро́ждшїѧ тѧ̀  бцⷣы, а҆пⷭ҇лъ же и҆ мч҃нкъ твои́хъ.  
И҆́нъ 
І҆рмо́съ: Прїидо́хъ во глꙋбины̑ мѡрскі́ѧ, и҆ потопи́ла  мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ  и҆з̾ глꙋбины̀ возведѝ живо́тъ мо́й, многомлⷭ҇тиве. 
Оу҆крѣпи́лсѧ є҆сѝ крѣ́постїю сп҃совою, возмогі́й  бг҃омꙋ́дре, неви́димаго врага̀ погꙋби́ти: є҆гѡ́же  лю́тагѡ вре́да на́съ и҆зба́ви мольба́ми твои́ми, ѻ҆́тче  нїко́лае. 
Мꙋче́нїѧ же въ гее́ннѣ, ѿ лꙋка́выхъ человѣ̑къ  стꙋже́нїѧ вре́днѣйшагѡ, и҆зба́ви на́съ сщ҃е́нными  мл҃твами твои́ми, пресла́вне нїко́лае. 
И҆̀же дре́вле оу҆мре́ти непра́веднѡ и҆мꙋ́щїи  воевѡ́ды, и҆зба́вишасѧ твои́ми предста́тельствы: ꙗ҆́коже  тѣ́хъ, и҆ на́съ и҆схитѝ всѧ́кагѡ вре́да, досточꙋ́дне. 
Бг҃оро́диченъ: Лю́дїе твоѝ и҆ гра́дъ мо́литъ тѧ̀,  мт҃и бж҃їѧ: и҆змѝ на́съ всѧ́кїѧ нꙋ́жды, и҆ та́мошнагѡ,  всест҃а́ѧ влⷣчце, вѣ́чнагѡ ѡ҆сꙋжде́нїѧ.  
Пѣ́снь з҃ 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Крѣ́постїю всест҃ы́ѧ про́повѣди, неле́стнїи а҆пⷭ҇ли  хрⷭ҇тѡ́вы, пре́лести зи́мꙋ разрꙋши́сте, и҆ просвѣти́сте  бг҃оразꙋ́мїемъ вѣ́рныхъ мꙋдрова́нїе. [Два́жды.] 
Мѵ́ро бл҃гоꙋха́нное и҆сточа́юще всегда̀ бж҃е́ственнїи  оу҆ч҃нцы̀, мѵ́ра оу҆́мнагѡ бл҃гово́нїѧ притека́ющихъ къ  ва́мъ и҆спо́лните, и҆ ѕлосмра̑дныѧ стра̑сти ѿжени́те. 
Растлѣ́вшаго мѧ̀ плотски́ми безмѣ́стїи, сло́ва  нетлѣ́ннагѡ сла́внїи оу҆ч҃нцы̀, сп҃си́те мѧ̀ пою́ща:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Бг҃оро́диченъ:Ли́къ а҆́гг҃льскїй, ли́къ мч҃нкъ и҆  а҆пⷭ҇лъ твои́хъ сло́ве, мо́лѧтъ всегда̀, мно́гое  бл҃гоꙋтро́бїѧ твоегѡ̀ чл҃вѣколю́бче: всѣ́хъ оу҆ще́дри  бцⷣею, ꙗ҆́кѡ бл҃гоꙋтро́бенъ. 
И҆́нъ 
І҆рмо́съ: Ю҆́нѡши трѝ въ вавѷлѡ́нѣ велѣ́нїе  мꙋчи́телево на бꙋ́йство прело́жше, посредѣ̀ пла́мене  вопїѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Свѧ́те нїко́лае, во ст҃ы́хъ є҆ди́наго всѣ́хъ творца̀  почива́ющаго, молѝ ѡ҆ст҃и́ти на́съ, и҆ низпосла́ти  бога̑тыѧ на ны̀ млⷭ҇ти своѧ̑. 
Преподо́бенъ, пра́въ и҆ кро́токъ, ти́хъ и҆ смире́нъ  бы́въ сла́вне, къ высотѣ̀ пресла́внѣй сщ҃е́нства  взѧ́лсѧ є҆сѝ, чꙋдеса̀ соверша́ѧ и҆ зна́мєнїѧ. 
Зако́ны бж҃е́ствєнныѧ соблю́дъ прпⷣбне, ꙗ҆ви́лсѧ  є҆сѝ бж҃їй хра́мъ чⷭ҇тѣ́йшїй. тѣ́мже тѝ вопїе́мъ,  всебл҃же́нне: ѿ всѧ́кагѡ пребеззако́нїѧ и҆зба́ви рабы̑  твоѧ̑. 
Бг҃оро́диченъ: Оу҆спѝ воста̑нїѧ страсте́й моеѧ̀  дꙋшѝ, бо́дренною мл҃твою твое́ю да́ждь мѝ бо́дрость,  ѻ҆трокови́це, оу҆ны́нїѧ дрема́нїе дале́че ѿгонѧ́ющи.  
Пѣ́снь и҃ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Оу҆ста̀ ѻ҆гнедохновє́ннаѧ хрⷭ҇тѡ́ва, и҆̀же  бездвє́рнаѧ оу҆ста̀ загради́вше, и҆ сп҃си́тельное  проповѣ́данїе повсю́дꙋ разсѣ́ѧвше, ѿ оу҆́стъ во́лка  мы́сленнагѡ и҆зба́висте вопїю́щыѧ: всѧ̑ дѣла̀ гдⷭ҇а  по́йте, и҆ превозноси́те є҆го̀ во всѧ̑ вѣ́ки.  [Два́жды.] 
Вострꙋби́те ѻ҆́крестъ моеѧ̀ оу҆мерщвле́нныѧ дꙋшѝ  бл҃гогла́снїи трꙋбы̑ хрⷭ҇тѡ́вы, а҆пⷭ҇ли сла́внїи, и҆ ѿ  гро́ба ѿча́ѧнїѧ и҆ оу҆ны́нїѧ лю́тагѡ сїю̀  воздви́гните, во є҆́же пѣ́ти: всѧ̑ дѣла̀ гдⷭ҇а по́йте,  и҆ превозноси́те є҆го̀ во всѧ̑ вѣ́ки. 
Менѐ зако́ны твоѧ̑ хрⷭ҇тѐ, попра́вшагѡ оу҆ма̀  развраще́нїемъ, менѐ влⷣко, блꙋ́днагѡ, во глꙋбины̑  попо́лзшасѧ, и҆ ѻ҆бы́чаю лꙋка́вомꙋ при́снѡ рабо́тающа не  пре́зри, оу҆ч҃нкѡ́въ твои́хъ мольба́ми. 
Бг҃оро́диченъ: Мр҃і́е гпⷭ҇жѐ всѧ́ческихъ, ѡ҆блада́ема  мѧ̀ ѿ ѕмі́ѧ, и҆ согрѣша́юща всегда̀ свободѝ мл҃твами  твои́ми, и҆ порабо́ти хрⷭ҇тꙋ̀ въ житїѝ чи́стѣ  воспѣва́ти: всѧ̑ дѣла̀ гдⷭ҇а по́йте, и҆ превозноси́те  во всѧ̑ вѣ́ки. 
И҆́нъ 
І҆рмо́съ: И҆зба́вителю всѣ́хъ всеси́льне, посредѣ̀  пла́мене бл҃гоче́ствовавшыѧ, снизше́дъ ѡ҆роси́лъ є҆сѝ,  и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те,  по́йте гдⷭ҇а. 
Вѣті́йствꙋѧ бж҃е́ствєннаѧ нїко́лае, беззако́ннꙋющихъ  незатворє́наѧ оу҆ста̀ ꙗ҆́вственнѡ загради́лъ є҆сѝ,  и҆ ѿ а҆́рїева гꙋби́тельства мнѡ́гїѧ и҆зба́вилъ є҆сѝ,  правосла́внѡ пою́щыѧ: гдⷭ҇а по́йте, и҆ превозноси́те  є҆го̀ во всѧ̑ вѣ́ки.  
И҆́же побѣ́ды тезоимени́тъ свѧ́те, побѣди́телей  на́съ покажѝ, мл҃твами твои́ми, страсте́мъ ражда́ющымъ  сме́рть, и҆ пребеззако́нныхъ человѣ̑къ ѧ҆зы́ка льсти́ва,  вѣ́рнѡ при́снѡ молѧ́щихсѧ тѝ. 
По́мощь твою̀ сп҃си́тельнꙋю низпосла́ти на́мъ,  оу҆моле́нъ бꙋ́ди чꙋдотво́рче нїко́лае, въ де́нь нꙋ́жды,  внегда̀ тѧ̀ вѣ́рою просѧ́ще мо́лимъ. 
Трⷪ҇ченъ: Правосла́внѡ вѣ́рнїи поклони́мсѧ ст҃ѣ́й  трⷪ҇цѣ, сла́вѧще ѻ҆ц҃а̀, и҆ сн҃а, и҆ всест҃а́го дх҃а,  вопїю́ще: бл҃гослови́те, по́йте гдⷭ҇а, и҆ превозноси́те  є҆го̀ во всѧ̑ вѣ́ки. 
Бг҃оро́диченъ: Ми́лости твоеѧ́ мѧ сподо́би,  млⷭ҇тивѣйшаго сло́ва ро́ждши, бл҃гослове́ннаѧ всечⷭ҇таѧ:  въ ча́съ сꙋ́дный предста́ни, и҆ и҆зба́ви та́мошнѧгѡ мѧ̀  чⷭ҇таѧ ѡ҆сꙋжде́нїѧ. 
Пѣ́снь ѳ҃ 
І҆рмо́съ: Ка́мень нерꙋкосѣ́чный ѿ несѣко́мыѧ горы̀  тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀ бцⷣе велича́емъ. 
Ка́менїе и҆збра́нное, положе́ннагѡ во главꙋ̀ оу҆́гла  ка́мене, созда́сте всѣ́хъ вѣ́рныхъ сердца̀, ка́менемъ  вѣ́ры вра̑жїѧ созда̑нїѧ, а҆пⷭ҇ли, разве́ргше. [Два́жды.] 
Рѣши́ти и҆ вѧза́ти ѿ хрⷭ҇та̀ прїе́мше вла́сть,  разрѣши́те ѕѡ́лъ мои́хъ соꙋ́зъ, и҆ къ любвѝ бж҃їей  привѧжи́те, и҆ црⷭ҇твїѧ прича́стника бж҃е́ственнагѡ  содѣ́лайте а҆пⷭ҇ли. 
Бж҃е́ственнїи влⷣки ѻ҆́блацы, и҆зсо́хшее моѐ  се́рдце всѧ́кимъ лꙋка́вымъ дѣѧ́нїемъ бж҃е́ственными  тꙋ́чами ны́нѣ напо́йте, и҆ плодоно́сно покажи́те,  а҆пⷭ҇ли бг҃обл҃же́ннїи. 
Бг҃оро́диченъ: Со ст҃ы́ми а҆́гг҃лы, съ бж҃е́ственными  а҆пⷭ҇лы, со сла́вными мч҃нки, твоего̀ молѝ сн҃а и҆ бг҃а,  бг҃ороди́тельнице пречⷭ҇таѧ, ѿ бѣ́дъ и҆зба́вити дꙋ́шы  на́шѧ. 
И҆́нъ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ.  
И҆сцѣлє́нїѧ при́снѡ соверша́ѧ гро́бъ тво́й,  бл҃гоꙋха̑нїѧ мѵ́ра прпⷣбне, и҆сточа́етъ вѣ́рою и҆  любо́вїю пристꙋпа́ющымъ нїко́лае, погреба́ѧй недꙋ́гѡвъ  нахо́ды. тѣ́мже тѧ̀ всѝ оу҆бл҃жа́емъ. 
Ꙗ҆́кѡ со́лнце всю̀ ѡ҆зарѧ́еши нїко́лае бг҃обл҃же́нне,  подсо́лнечнꙋю, бж҃е́ственныхъ чꙋде́съ сїѧ́ньми тьмꙋ̀  лю́тыхъ ѡ҆бстоѧ́нїй ѿгонѧ́ѧ, сщ҃е́нными хода́тайствы  твои́ми, а҆рхїере́євъ оу҆добре́нїе. 
Ѻ҆бы́чнѡ оу҆ще́дри ны̀ нїко́лае, жите́йскими  ѡ҆бстоѧ́ньми, и҆ бѣсо́вскими пре́лестьми, лꙋка́выхъ же  человѣ̑къ и҆скꙋше́ньми, лю́тѣ ѡ҆бꙋрева́ємыѧ всегда̀:  ꙗ҆́кѡ да тѧ̀ всѝ оу҆бл҃жа́емъ. 
Де́нь и҆ ча́съ стра́шный помина́й ѽ дꙋшѐ моѧ̀!  є҆гда́ тѧ хо́щетъ привестѝ на сꙋ́дъ влⷣка, и҆ сꙋди́ти  твоѧ̑ дѣла̀ та̑йнаѧ, и҆ возопі́й є҆мꙋ̀: сп҃се сп҃си́ мѧ  нїкола́а мольба́ми. 
Бг҃оро́диченъ: Гла́съ тебѐ бж҃е́ственнагѡ гаврїи́ла  прино́симъ ра́достнѡ, и҆ взыва́емъ: ра́дꙋйсѧ раю̀, ꙗ҆́же  дре́во живо́тное посредѣ̀ и҆мꙋ́щаѧ всегда̀, пресла́внаѧ  сло́ва пала́то, ра́дꙋйсѧ дв҃о всенепоро́чнаѧ.  
На стїхо́внѣ стїхи̑ры а҆пⷭ҇лѡмъ, гла́съ д҃: 
А҆пⷭ҇льскїй ли́къ дх҃омъ ст҃ы́мъ просвѣти́лъ є҆сѝ  хрⷭ҇тѐ: и҆ на́шꙋ скве́рнꙋ грѣхо́внꙋю, тѣ́хъ ра́ди  ѡ҆мы́й бж҃е, и҆ поми́лꙋй на́съ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑ и҆ на дѣла̀ твоѧ̑, и҆ наста́ви сы́ны и҆́хъ. 
Некни̑жныѧ оу҆ч҃нкѝ, дх҃ъ тво́й ст҃ы́й каза́тели  ꙗ҆вѝ хрⷭ҇тѐ бж҃е: и҆ многовѣща́ннымъ сли́чїемъ  ꙗ҆зы́кѡвъ пре́лесть оу҆празднѝ, ꙗ҆́кѡ всеси́ленъ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Честна̀ сме́рть ст҃ы́хъ твои́хъ гдⷭ҇и:  меча́ми бо и҆ ѻ҆гне́мъ, и҆ стꙋ́денїю сокрꙋша́еми,  и҆злїѧ́ша кро́вь свою̀, наде́ждꙋ и҆мꙋ́ще на тѧ̀,  воспрїѧ́ти трꙋдѡ́въ мздꙋ̀: претерпѣ́ша, и҆ прїѧ́ша ѿ  тебѐ сп҃се ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Тѧ̀ стѣ́нꙋ  стѧжа́хомъ бцⷣе пречⷭ҇таѧ, и҆ бл҃гоꙋти́шное приста́нище,  и҆ оу҆твержде́нїе. тѣ́мже молю́сѧ, и҆́же въ житїѝ  ѡ҆бꙋрева́емь, ѡ҆кормѝ, и҆ сп҃си́ мѧ.  
Въ четверто́къ бл҃жє́нны, гла́съ д҃: 
Дре́вомъ а҆да́мъ раѧ̀ бы́сть и҆зселе́нъ, дре́вомъ же  крⷭ҇тнымъ разбо́йникъ въ ра́й всели́сѧ: ѻ҆́въ оу҆́бѡ  вкꙋ́шъ, за́повѣдь ѿве́рже сотво́ршагѡ: ѻ҆́въ же  сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во црⷭ҇твїи твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Па́стырѧ и҆ а҆́гнца словє́снаѧ сꙋ́ще воспита̑нїѧ,  посредѣ̀ волкѡ́въ ѿ негѡ̀ ꙗ҆́кѡ а҆́гнцы мꙋ́дрїи  по́слани бы́сте, бж҃е́ственнымъ проповѣ́данїемъ. тѣ́хъ  претворѧ́юще свирѣ́пство на кро́тость, вѣ́рою зовꙋ́ще  неꙋкло́ннымъ по́мысломъ: помѧнѝ на́съ сп҃се, во црⷭ҇твїи  твое́мъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Проше́дше земна̑ѧ и҆сполнє́нїѧ а҆пⷭ҇ли гдⷭ҇ни, ꙗ҆́кѡ  ѕвѣ́зды свѣ̑тлыѧ, помрачє́нныѧ пре́лєсти разори́сте,  и҆ свѣ́тъ сп҃си́тельный прельщє́нымъ ѡ҆блиста́сте.  тѣ́мже бл҃жи́мъ ва́съ хрⷭ҇тѡ́вы проповѣ̑дницы,  просѧ́ще: моли́тесѧ ѡ҆ на́съ всегда̀ ко гдⷭ҇ꙋ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Оу҆мерщвлѧ́еми мꙋ́дрїи, и҆ ѻ҆гне́мъ  веще́ственнымъ ѡ҆палѧ́еми, попали́сте го́рькагѡ  многобо́жїѧ вещество̀ бл҃же́ннїи, и҆ ны́нѣ и҆сточа́ете  и҆сцѣле́нїй стрꙋи̑ приходѧ́щымъ къ ва́мъ съ вѣ́рою,  те́плѣ взыва́ющымъ, и҆ вопїю́щымъ хрⷭ҇тꙋ̀: помѧнѝ на́съ  во црⷭ҇твїи твое́мъ. 
Сла́ва: трⷪ҇ченъ: Непреткнове́ннымъ по́мысломъ,  мы́слїю трезвѧ́щесѧ рце́мъ, въ вы́шнихъ со ѻ҆ц҃е́мъ  сѣдѧ́щемꙋ вкꙋ́пѣ и҆ дх҃омъ: трⷪ҇це нераздѣ́льнаѧ,  ꙗ҆́же всѧ̑ сло́вомъ пре́жде соста́вльшаѧ, и҆ всѣ́хъ  просвѣща́ющаѧ, вѣ́рою тебѣ̀ зовꙋ́щихъ, помѧнѝ на́съ  во црⷭ҇твїи твое́мъ. 
И҆ ны́нѣ, бг҃оро́диченъ: А҆пⷭ҇лѡвъ ра́досте, и҆  стрⷭ҇тоте́рпєцъ вѣне́цъ неꙋвѧда́емый вои́стиннꙋ є҆сѝ  бг҃ороди́тельнице, всенепоро́чнаѧ ѻ҆трокови́це, съ  ни́миже и҆спросѝ на́мъ влⷣчце, прегрѣше́нїй  и҆збавле́нїе, и҆ житїѧ̀ и҆справле́нїе, вѣ́рою просѧ́щымъ  тѧ̀, и҆ вопїю́щымъ тѝ: ра́дꙋйсѧ, всеи́стиннѣ бл҃ги́хъ  сокро́вище. 


Въ четверто́къ ве́чера, 
на Гдⷭ҇и воззва́хъ, стїхи̑ры крⷭ҇тны. Гла́съ д҃. 
Подо́бенъ: Да́лъ є҆сѝ зна́менїе: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Є҆гда́ тѧ распина́ема тва́рь всѧ̀ ви́дѣ,  и҆змѣнѧ́шесѧ и҆ трепета́ше: землѧ́ же трѧсꙋ́щисѧ всѧ̀  колеба́шесѧ, долготерпѣли́ве сло́ве, и҆ завѣ́са  цр҃ко́внаѧ стра́хомъ раздира́шесѧ, досажда́емꙋ тебѣ̀, и҆  ка́менїе распада́шесѧ ѿ стра́ха, и҆ со́лнце лꙋчы̀  скры̀, творца̀ своего̀ вѣ́дꙋщи тѧ̀. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Ка́кѡ беззако́ннѣйшїй собо́ръ дерзнꙋ̀ ѡ҆сꙋди́ти тѧ̀  сꙋдїю̀ безсме́ртнаго, зако́нъ да́вшаго въ пꙋсты́ни  дре́вле мѡѷсе́ю бг҃ови́дцꙋ; ка́кѡ жи́знь всѧ́ческихъ на  дре́вѣ зрѧ́ще оу҆ме́ршꙋю, ника́коже оу҆боѧ́шасѧ, нижѐ  во оу҆мѣ̀ помышлѧ́хꙋ, ꙗ҆́кѡ ты̀ є҆ди́нъ гдⷭ҇ь и҆  влⷣка тва́ри. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Растерза́етсѧ рꙋкописа́нїе, є҆́же ѿ вѣ́ка а҆да́ма  пра́ѻтца, прободе́нїемъ твои́хъ ре́бръ многомлⷭ҇тиве, и҆  ѿринове́ное є҆стество̀ человѣ́ческое кропле́нїемъ  кро́ве твоеѧ̀ ѡ҆свѧти́сѧ, зовꙋ́щее: сла́ва бл҃гоꙋтро́бїю  твоемꙋ̀, сла́ва бж҃е́ственномꙋ распѧ́тїю твоемꙋ̀, і҆и҃се  всеси́льне, сп҃се дꙋ́шъ на́шихъ.  
Та́же въ мине́и стїхи̑ры ст҃о́мꙋ, а҆́ще и҆́мать. А҆́ще  ли нѣ́сть мине́и: 
И҆́ны стїхи̑ры прест҃ѣ́й бцⷣѣ. Гла́съ д҃. 
Подо́бенъ: Ꙗ҆́кѡ до́блѧ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
На крⷭ҇тѣ̀ ꙗ҆́кѡ оу҆зрѣ́ тѧ пригвожде́на гдⷭ҇и,  а҆́гница и҆ мт҃и твоѧ̀ дивлѧ́шесѧ, и҆ что̀ видѣ́нїе  сїѐ, взыва́ше, сн҃е вожделѣ́нне, сїѧ̑ ли тѝ  непокори́вый собо́ръ воздадѐ беззако́нный, и҆́же  мно́гихъ твои́хъ чꙋде́съ наслади́выйсѧ; но сла́ва  неизрече́нномꙋ схожде́нїю твоемꙋ̀ влⷣко.  
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
И҆ па́ки глаго́лемъ тꙋ́южде стїхи́рꙋ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
А҆́гнца и҆ па́стырѧ тѧ̀, ꙗ҆́кѡ ви́дѣ на дре́вѣ  а҆́гница ро́ждшаѧ, рыда́ше мт҃рски, тебѣ̀ вѣща́ше: сн҃е  любе́знѣйшїй, ка́кѡ на дре́вѣ крⷭ҇тнѣмъ повѣ́шенъ  є҆сѝ долготерпѣли́ве; ка́кѡ рꙋ́цѣ и҆ но́зѣ твоѝ  сло́ве, пригвозди́шасѧ ѿ беззако́нныхъ; и҆ кро́вь твою̀  и҆злїѧ́лъ є҆сѝ влⷣко. 
Сла́ва, и҆ ны́нѣ, крⷭ҇тобг҃оро́диченъ: Ꙗ҆́кѡ  оу҆зрѣ̀ тѧ̀ гдⷭ҇и, дв҃а и҆ мт҃и твоѧ̀ на крⷭ҇тѣ̀  повѣ́шена, дивлѧ́шесѧ и҆ взира́ющи глаго́лаше: что́ ти  возда́ша, и҆̀же мно́гихъ твои́хъ дарѡ́въ насла́ждшїисѧ  влⷣко; но молю́сѧ, не ѡ҆ста́ви менѐ є҆ди́нꙋ въ мі́рѣ:  но потщи́сѧ воскрⷭ҇нꙋ́ти, совозставлѧ́ѧ пра́ѻтца. 
Та́же, Свѣ́те ти́хїй: Прокі́менъ днѐ: и҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ д҃:  
Ѻ҆рꙋ́жїе непобѣди́мое хрⷭ҇тѐ, крⷭ҇тъ тво́й на́мъ  да́лъ є҆сѝ, и҆ си́мъ побѣжда́емъ прило́ги чꙋжда́гѡ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Всегда̀ и҆мꙋ́ще хрⷭ҇тѐ крⷭ҇тъ тво́й на по́мощь,  сѣ̑ти вра̑жїѧ оу҆до́бнѣ попира́емъ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Прославлѧ́ѧйсѧ въ па́мѧтехъ ст҃ы́хъ твои́хъ хрⷭ҇тѐ  бж҃е, и҆ ѿ ни́хъ оу҆моле́нъ быва́ѧ, низпослѝ на́мъ  ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Подо́бенъ:  Зва́нный свы́ше:  
Не рыда́й менѐ мт҃и, зрѧ́щи на дре́вѣ ви́сѧща  твоего̀ сн҃а и҆ бг҃а, на вода́хъ повѣ́сившаго зе́млю  неѡдержи́мѡ, и҆ всю̀ тва́рь созда́вшаго: и҆́бо воста́нꙋ  и҆ просла́влюсѧ, и҆ а҆́дѡва ца̑рствїѧ сокрꙋшꙋ̀  крѣ́постїю, и҆ потреблю̀ є҆гѡ̀ всю̀ си́лꙋ, и҆  оу҆́зники и҆зба́влю ѿ ѕлодѣ́йства є҆гѡ̀, ꙗ҆́кѡ  млⷭ҇рдъ: и҆ ѻ҆ц҃ꙋ̀ моемꙋ̀ приведꙋ̀, ꙗ҆́кѡ  чл҃вѣколю́бецъ. 
Та́же: Ны́нѣ ѿпꙋща́еши: И҆ Трист҃о́е. По Ѻ҆́ч҃е  на́шъ: тропа́рь, и҆ ѿпꙋ́стъ. 
Въ четверто́къ на повече́рїи,  
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Ты̀ є҆ди́на застꙋпле́нїе, прибѣ́жище и҆  храни́тельница рабѡ́въ твои́хъ є҆сѝ, бг҃ороди́тельнице  чⷭ҇таѧ. сегѡ̀ ра́ди припа́даю тѝ и҆ зовꙋ̀: сп҃си́ мѧ  ѻ҆каѧ́ннаго, ꙗ҆́кѡ млⷭ҇тива. 
Дѣѧ̑нїѧ сквє́рнаѧ со́вѣсть мою̀ ра́нѧтъ, пред̾  лице́мъ носѧ́щꙋю си́хъ ѡ҆бличе́нїе: оу҆скорѝ влⷣчце,  и҆ по́мощь бꙋ́ди мѝ, и҆ пре́жде кончи́ны и҆зба́ви, и҆  сп҃си́ мѧ. 
Сла́ва: Ѡ҆ст҃ѝ влⷣчце, ѡ҆скверне́нное се́рдце моѐ,  ꙗ҆́же прест҃о́е сло́во ро́ждшаѧ, и҆ сꙋ́щаѧ всѣ́хъ  ст҃ѣ́йшаѧ вы́шнихъ си́лъ, є҆ди́на всепѣ́таѧ. 
И҆ ны́нѣ: На тѧ̀ наде́ждꙋ моегѡ̀ сп҃се́нїѧ  возложи́хъ, и҆ къ тебѣ̀ бл҃гоꙋтро́бнѣй вѣ́рою  прибѣго́хъ: не пре́зри менѐ наде́ждо ненаде́жныхъ,  нижѐ ꙗ҆ви́ мѧ ѡ҆бра́дованїе бѣсѡ́мъ. 
Пѣ́снь г҃ 
І҆рмо́съ: Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ  дх҃о́внѡ оу҆твердѝ, въ бж҃е́ственнѣй твое́й сла́вѣ,  вѣнцє́въ сла́вы сподо́би. 
Ро́сꙋ твоегѡ̀ бл҃гоꙋтро́бїѧ пода́ждь мѝ  пренепоро́чнаѧ чⷭ҇таѧ, грѣхо́внымъ зно́емъ та́ющемꙋ, и҆  печа́ль сама̀ оу҆стꙋжа́ющи мѝ, и҆ ра́дость  бж҃е́ственнꙋю подаю́щи. 
Оу҆ма̀ моегѡ̀ тьмꙋ̀ разрꙋшѝ бцⷣе, свѣ́томъ и҆́же  въ тебѣ̀, ꙗ҆́кѡ бл҃га́ѧ, и҆ молю́сѧ, покаѧ́нїѧ мѧ̀  ѡ҆́бразы оу҆тверди́ти, ꙗ҆́кѡ ще́дра и҆ многомлⷭ҇тива,  да сп҃са́емь оу҆бл҃жа́ю тѧ̀. 
Сла́ва: Кропле́нїемъ млⷭ҇ти твоеѧ̀, дв҃о  бг҃ора́дованнаѧ, оу҆́глїе погасѝ мои́хъ страсте́й, и҆  оу҆га́сшїй свѣти́льникъ се́рдца моегѡ̀ возжзѝ, златы́й  свѣ́щниче всенепоро́чнаѧ.  
И҆ ны́нѣ: Потоплѧ́етъ мѧ̀ волна̀ грѣхо́внаѧ, и҆  бꙋ́рѧ безмѣ́стныхъ помышле́нїй: но оу҆милосе́рдисѧ  всенепоро́чнаѧ, и҆ рꙋ́кꙋ мѝ по́мощи ꙗ҆́кѡ млⷭ҇тива  прострѝ, да сп҃са́емь оу҆бл҃жа́ю тѧ̀. 
Пѣ́снь д҃ 
І҆рмо́съ: Неизслѣ́дный бж҃їй совѣ́тъ, є҆́же ѿ  дв҃ы воплоще́нїѧ, тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й гдⷭ҇и. 
Ꙗ҆́же всепречꙋ́днаѧ мт҃и бж҃їѧ, возсїѧ́й мѝ  покаѧ́нїѧ зари̑, и҆ разрѣшѝ мра́къ ѻ҆каѧ́нныѧ моеѧ̀  дꙋшѝ, и҆ ѿженѝ дв҃о, лꙋка̑ваѧ помышлє́нїѧ се́рдца  моегѡ̀. 
Тѧ̀ ѡ҆чисти́лище всѣ́хъ человѣ́кѡвъ вѣ́рою молю̀  бл҃гослове́ннаѧ, и҆ прошꙋ̀: млⷭ҇тива мѝ сꙋдїю̀ сн҃а  твоего̀ сотворѝ, ꙗ҆́кѡ да хвала́ми прославлѧ́ю тѧ̀. 
Сла́ва: Смире́нное є҆ди́на чⷭ҇таѧ, и҆ прокаже́нное  се́рдце моѐ, нечи́стыми страсте́й наведе́нїи, ꙗ҆́кѡ  вра́чь и҆сцѣлѝ, и҆ ѿ рꙋкѝ бѣсо́вскїѧ и҆схитѝ. 
И҆ ны́нѣ: Глаго́ломъ бг҃одохнове́ннымъ пре́жде  бл҃же́нный а҆ввакꙋ́мъ, го́рꙋ тѧ̀ чи́стꙋю и҆ присѣ́ннꙋю  наречѐ, прише́дшаго ѿ ю҆́га, и҆ тобо́ю воплоща́ема  влⷣчце, возвѣща́ѧ ꙗ҆вле́ннѣйше. 
Пѣ́снь є҃ 
І҆рмо́съ: Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ над̾ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Оу҆мерщвле́нъ страстьмѝ и҆ помышле́нїи  всенепоро́чнаѧ, къ щедро́тамъ твои̑мъ прибѣга́ю, и҆ къ  те́пломꙋ твоемꙋ̀ притека́ю влⷣчце, покро́вꙋ и҆ по́мощи:  ꙗ҆́же жи́знь є҆ди́на ро́ждшаѧ, се́рдце моѐ ѡ҆живѝ. 
Ѻ҆рꙋ́жїемъ снѣде́на мѧ̀ грѣхо́внымъ, и҆сцѣлѝ  дѣ́йственною твое́ю лѣчьбо́ю, ꙗ҆́же сп҃са ро́ждшаѧ  гдⷭ҇а, копїе́мъ оу҆ѧ́звленнаго менѐ ра́ди пречⷭ҇таѧ, и҆  оу҆ѧзви́вшаго се́рдце ѕмі́ево. 
Сла́ва: Оу҆ма̀ моегѡ̀ оу҆врачꙋ́й сокрꙋшє́нїѧ,  пренепоро́чнаѧ, и҆ и҆сцѣлѝ стра̑сти дꙋшѝ моеѧ̀, и҆  оу҆ны́нїѧ тьмꙋ̀ потребѝ, ꙗ҆́кѡ да во хвале́нїи тѧ̀  пою̀ приснобл҃же́ннꙋю, бцⷣе всепѣ́таѧ. 
И҆ ны́нѣ: Гро́здъ вїногра́да, є҆го́же возрастѝ дв҃о  на дре́вѣ ви́сѧща ви́дѣвши, вопїѧ́ше: ча́до, мсто̀  и҆ска́паеши, пїѧ́нство ѿпꙋща́ѧ врагѡ́мъ всꙋ́е  распе́ншымъ тѧ̀, во все́мъ долготерпѣли́ваго. 
Пѣ́снь ѕ҃ 
І҆рмо́съ: Бж҃е́ственное сїѐ и҆ всечестно́е  соверша́юще пра́зднество, бг҃омꙋ́дрїи бг҃ома́тере,  прїиди́те рꙋка́ми воспле́щимъ, ѿ неѧ̀ ро́ждшагосѧ бг҃а  сла́вимъ. 
Ꙗ҆́же є҆ди́на всѣ̑мъ по́мощь, помозѝ на́мъ  бѣ́дствꙋющымъ, и҆ рꙋ́кꙋ пода́ждь, и҆ къ приста́нищꙋ  напра́ви сп҃си́тельномꙋ, є҆ди́на бг҃обл҃года́тнаѧ. 
И҆стѧза́нїѧ мѧ̀ пречⷭ҇таѧ, въ ча́съ стра́шный ты̀  и҆схитѝ, ѿ бѣсѡ́въ ѕлы́ѧ пре́лести, и҆ сꙋда̀, и҆  ѻ҆гнѧ̀, и҆ тьмы̀, и҆ мꙋ́ки. 
Сла́ва: Пѣсносло́влю тѧ̀ всепѣ́таѧ, сла́влю  чєстна́ѧ вели̑чїѧ твоѧ̑: ты́ же нечи́стыхъ мѧ̀ страсте́й  свободѝ, и҆ вѣ́чныѧ сла́вы сподо́би. 
И҆ ны́нѣ: Пѣ́ти тѧ̀ до́лжни є҆смы̀, но вои́стиннꙋ  по достоѧ́нїю не мо́жемъ: тѣ́мже пое́мъ тѧ̀, молча́нїемъ  чтꙋ́ще несказа́нное, є҆́же на тебѣ̀ дв҃о, содѣ́ѧнное  та́инство. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ:  
Сѣда́ленъ, гла́съ д҃: 
На крⷭ҇тѣ́ тѧ возвы́шена, ꙗ҆́кѡ оу҆зрѣ̀ пречⷭ҇таѧ  твоѧ̀ сло́ве бж҃їй, мт҃рски рыда́ющи вѣща́ше: что̀  но́вое и҆ стра́нное сїѐ чꙋ́до сн҃е мо́й; ка́кѡ жи́знь  всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀,  ꙗ҆́кѡ млⷭ҇рдъ; 
Пѣ́снь з҃ 
І҆рмо́съ: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
Непремѣ́ннагѡ ро́ждши є҆ди́на бг҃обл҃года́тнаѧ,  моли́сѧ чⷭ҇таѧ, десни́цею є҆гѡ̀ премѣни́ти мо́й оу҆́мъ  къ лꙋ́чшымъ, лю́тѣ премѣне́нный бѣсо́вскими  и҆скꙋше́нїи. 
Цр҃и́це дв҃о, ро́ждшаѧ цр҃ѧ̀ хрⷭ҇та̀, оу҆ще́дри и҆  сп҃си́ мѧ, страстьмѝ преклоне́наго: вѣ́рою оу҆твердѝ,  и҆ наста́ви мѧ̀ ко сп҃се́нїѧ стезѝ, вѣ́рныхъ сп҃се́нїе. 
Сла́ва: Мл҃твенница мѝ бꙋ́ди пренепоро́чнаѧ, къ  ро́ждшемꙋсѧ и҆з̾ тебѐ: и҆ ѡ҆ставле́нїе лю́тыхъ долгѡ́въ  пода́ждь мѝ, и҆ црⷭ҇твїѧ бж҃їѧ бж҃е́ственный вхо́дъ, и҆  пи́щи воспрїѧ́тїѧ, и҆ свѣ́та прича́стїе. 
И҆ ны́нѣ: Всенепоро́чнаѧ мр҃і́е, дв҃о  неискꙋсобра́чнаѧ чⷭ҇таѧ, безмѣ́рнаѧ бл҃гостїю, ꙗ҆́же  бг҃а пло́тїю ро́ждшаѧ, того̀ молѝ, всѧ́кїѧ на́съ  и҆зба́вити печа́ли и҆ грѣха̀. 
Пѣ́снь и҃ 
І҆рмо́съ: Ѻ҆́троки бл҃гочести̑выѧ въ пещѝ, ржⷭ҇тво̀  бг҃оро́дичо сп҃сло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте дѣла̀, и҆ превозноси́те  є҆го̀ во всѧ̑ вѣ́ки. 
Блꙋ́днѡ житїѐ и҆жди́въ, и҆ всѧ́кꙋ скве́рнꙋ  содѣ́лавъ, трепе́щꙋ сꙋди́ща, трепе́щꙋ и҆стѧза́нїѧ,  трепе́щꙋ и҆ ѿвѣ́та ѡ҆сꙋжде́нїѧ моегѡ̀: поми́лꙋй дꙋ́шꙋ  мою̀ ѻ҆каѧ́ннꙋю, чⷭ҇таѧ, и҆ пре́жде сме́рти  просвѣще́нїе мѝ пода́ждь.  
На тѧ̀ всю̀ наде́ждꙋ сп҃се́нїѧ моегѡ̀ возложи́хъ,  бг҃омт҃и неискꙋсобра́чнаѧ, и҆ тебѐ на по́мощь призыва́ю  всегда̀: сп҃си́ мѧ ѿ печа́лей, и҆ напа́стей вра́жїихъ,  и҆ разрѣшѝ плени̑цы ѕѡ́лъ мои́хъ, и҆ ѿ вѣ́чныѧ тьмы̀  и҆схити́ мѧ. 
Сла́ва: Ꙗ҆ви́ласѧ є҆сѝ а҆́гг҃лъ вы́шши, бг҃а  неизрече́ннѡ воплоти́вши: сего̀ оу҆́бѡ молѝ, влⷣчце  всенепоро́чнаѧ, плотски́хъ и҆скꙋше́нїй вы́шшꙋ бы́ти мѝ,  и҆ сꙋда̀ бꙋ́дꙋщагѡ и҆зба́витисѧ дв҃о, и҆ вѣ́чныѧ мꙋ́ки. 
И҆ ны́нѣ: Во́дъ бж҃е́ственныхъ и҆спо́лни мѧ̀ дв҃о,  ꙗ҆́же и҆сто́чникъ во чре́вѣ носи́вшаѧ: и҆зба́ви ѿ  гно́ѧ грѣхѡ́въ мои́хъ, и҆ къ жи́зни наста́ви сп҃се́нїѧ,  чⷭ҇таѧ, и҆ оу҆ны̑нїѧ дꙋшѝ моеѧ̀ ѻ҆каѧ́нныѧ ѿженѝ  дв҃о, и҆ ѿ бѣсѡ́въ и҆зба́ви. 
Пѣ́снь ѳ҃ 
І҆рмо́съ: Всѧ́къ земноро́дный да взыгра́етсѧ дꙋ́хомъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющи сщ҃е́нное торжество̀ бг҃омт҃ре,  и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ  приснодв҃о. 
Разрꙋшѝ па́жить грѣха̀, ѡ҆скверне́нныѧ моеѧ̀ дꙋшѝ  и҆ тѣлесѐ, бг҃ора́дованнаѧ пречⷭ҇таѧ влⷣчце, си́льною  мл҃твою, твое́ю, ѽ всенепоро́чнаѧ! и҆сцѣле́нїе да́вши  сп҃си́тельное, влⷣчнїй стра́хъ пречⷭ҇тый. 
Ты̀ мнѣ̀ просвѣще́нїе, ты́ ми и҆збавле́нїе и҆  ра́дованїе, ты̀ побо́рница моѧ̀, ты̀ моѧ̀ сла́ва, и҆  похвала̀, и҆ наде́жда, и҆ сп҃се́нїе моѐ є҆сѝ  пренепоро́чнаѧ, и҆ тебѣ̀ вѣ́рнѡ покланѧ́юсѧ, и҆ вопїю́  ти: сп҃си́ мѧ ѻ҆каѧ́ннаго раба̀ твоего̀, и҆ ѿ  а҆́довыхъ вра́тъ и҆схити́ мѧ. 
Сла́ва: Сп҃си́ мѧ чⷭ҇таѧ, сп҃са ро́ждшаѧ всеще́драго,  и҆ оу҆ще́дри раба̀ твоего̀, и҆ къ покаѧ́нїѧ пꙋтѝ  наста́ви, лꙋка́вагѡ собла́зны ѿ среды̀ ѿженѝ, и҆  тогѡ̀ ловле́нїѧ и҆зба́ви мѧ̀, и҆ ѻ҆гнѧ̀ вѣ́чнагѡ,  пренепоро́чнаѧ, и҆схити́ мѧ. 
И҆ ны́нѣ: Пло́тїю є҆́же и҆з̾ тебѐ, сло́во  пренепоро́чнаѧ ѡ҆дѣ́ѧвсѧ, воплоти́всѧ же поживѐ въ  мі́рѣ, ꙗ҆́кѡ млⷭ҇рдъ, пребы́въ не хꙋ́ждши, и҆́же  пре́жде безпло́тный: и҆ и҆́же дре́вле всѣ́хъ мꙋ́чившаго,  бж҃е́ственною си́лою низложѝ. 
Та́же: Досто́йно є҆́сть: и҆ покло́нъ. Трист҃о́е. По  Ѻ҆́ч҃е на́шъ: тропа́рь, и҆ про́чее ѻ҆бы́чное, и҆  ѿпꙋ́стъ. 
Въ пѧто́къ оу҆́тра, 
по а҃-мъ стїхосло́вїи, сѣда́льны крⷭ҇тны, гла́съ д҃: 
И҆скꙋпи́лъ ны̀ є҆сѝ ѿ клѧ́твы зако́нныѧ чⷭ҇тно́ю  твое́ю кро́вїю, на крⷭ҇тѣ̀ пригвозди́всѧ, и҆ копїе́мъ  пробо́дьсѧ, безсме́ртїе и҆сточи́лъ є҆сѝ человѣ́кѡмъ:  сп҃се на́шъ сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
На крⷭ҇тѣ́ тѧ пригвозди́ша і҆ꙋдє́и сп҃се, и҆́мже ѿ  ꙗ҆зы̑къ на́съ призва́лъ є҆сѝ и҆ногда̀, хрⷭ҇тѐ бж҃е  на́шъ, просте́рлъ є҆сѝ дла̑ни на не́мъ во́лею твое́ю:  копїе́мъ же въ ре́бра твоѧ̑ восхотѣ́лъ є҆сѝ прободе́нъ  бы́ти, мно́жествомъ щедро́тъ твои́хъ чл҃вѣколю́бче. 
Сла́ва, и҆ ны́нѣ, крⷭ҇тобг҃оро́диченъ: Дв҃о  пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе про́йде  прест҃ꙋ́ю твою̀ дш҃ꙋ, є҆гда̀ распина́ема ви́дѣла є҆сѝ  во́лею сн҃а и҆ бг҃а твоего̀: є҆го́же бл҃гослове́ннаѧ  молѧ́щи не преста́й, проще́нїе прегрѣше́нїй на́мъ  дарова́ти.  
По в҃-мъ стїхосло́вїи, сѣда́льны, гла́съ д҃: 
Ско́рѡ предварѝ пре́жде да́же не порабо́тимсѧ  врагѡ́мъ хꙋ́лѧщымъ тѧ̀, и҆ претѧ́щымъ на́мъ, хрⷭ҇тѐ бж҃е  на́шъ: погꙋбѝ крⷭ҇то́мъ твои́мъ борю́щыѧ на́съ, да  оу҆разꙋмѣ́ютъ, ка́кѡ мо́жетъ правосла́вныхъ вѣ́ра,  мл҃твами бцⷣы, є҆ди́не чл҃вѣколю́бче. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Оу҆ѧ́звенꙋ тѝ влⷣко, копїе́мъ бж҃е́ственномꙋ  ребрꙋ̀, ѻ҆рꙋ́жїѧ ѡ҆скꙋдѣ́ша неви́димагѡ врага̀ до  конца̀, и҆ преста̀ всѧ́кое наси́лїе ѕлодѣ́йства є҆гѡ̀.  тѣ́мже покланѧ́емсѧ твои̑мъ сп҃си́тєльнымъ стрⷭ҇те́мъ,  сла́вѧще бж҃е́ственное смотре́нїе твоѐ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Дне́сь а҆́гг҃льскаѧ вѡ́инства, въ па́мѧть  стрⷭ҇тоте́рпєцъ прїидо́ша, вѣ́рныхъ мы̑сли  просвѣти́ти, и҆ вселе́ннꙋю бл҃года́тїю оу҆ѧсни́ти.  тѣ́хъ ра́ди, бж҃е оу҆моле́нъ быва́ѧ, да́рꙋй на́мъ  ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: На крⷭ҇тѣ́ тѧ  возвыша́ема ꙗ҆́кѡ оу҆зрѣ̀ пречⷭ҇таѧ мт҃и твоѧ̀, сло́ве  бж҃їй, мт҃рски рыда́ющи вѣща́ше: что̀ но́вое и҆  стра́нное чꙋ́до сїѐ, сн҃е мо́й; ка́кѡ животѐ всѣ́хъ  вкꙋша́еши сме́рти, ѡ҆живи́ти оу҆ме́ршыѧ хотѧ̀, ꙗ҆́кѡ  млⷭ҇рдъ;  
По г҃-мъ стїхосло́вїи сѣда́льны, гла́съ д҃: 
Крⷭ҇тъ и҆ сме́рть за ны̀, бл҃же, за безмѣ́рнꙋю млⷭ҇ть  во́лею претерпѣ́лъ є҆сѝ, и҆ сꙋ́дъ непра́веденъ: ꙗ҆́кѡ  да ѡ҆сꙋжде́нїѧ и҆ дре́внїѧ клѧ́твы всѣ́хъ свободи́ши,  ле́стїю въ тлѣ́нїе впа́дшихъ. тѣ́мже и҆ покланѧ́емсѧ,  сло́ве, твоемꙋ̀ распѧ́тїю. 
На дре́вѣ повѣ́шена оу҆смотри́вшее тѧ̀ со́лнце,  сл҃нца пра́вды хрⷭ҇та̀, свѣ́тъ помрачѝ. тва́рь же  колеба́шесѧ, и҆ ме́ртвїи ꙗ҆́кѡ ѿ сна̀ ско́рѡ и҆з̾  гробѡ́въ воста́ша, сло́ве, бж҃е́ственнꙋю пѣсносло́вѧще  держа́вꙋ сла́вы твоеѧ̀. 
Сла́ва, и҆ ны́нѣ, крⷭ҇тобг҃оро́диченъ: Непоро́чнаѧ  мт҃и твоѧ̀, хрⷭ҇тѐ, ꙗ҆́кѡ оу҆зрѣ̀ на крⷭ҇тѣ́ тѧ  возвыша́ема, рыда́ющи мт҃рски, такѡва́ѧ глаго́лаше: что̀  но́вое и҆ стра́нное сїѐ чꙋ́до, сн҃е мо́й; ка́кѡ тѧ̀  беззако́нный со́нмъ ко крⷭ҇тꙋ̀ пригвожда́етъ всѣ́хъ  жи́знь, свѣ́те мо́й сладча́йшїй; 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, [є҆гѡ́же  краегране́сїе сїѐ: Крⷭ҇тꙋ̀ пригвожде́нъ хрⷭ҇то́съ,  пре́лесть разрѣша́етъ. Творе́нїе і҆ѡ́сифово.] Гла́съ д҃. 
Пѣ́снь а҃ 
І҆рмо́съ: Ѿве́рзꙋ оу҆ста̀ моѧ̑ и҆ напо́лнѧтсѧ дх҃а,  и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
На крⷭ҇тѣ̀ распросте́рлъ є҆сѝ бж҃е́ствєнныѧ  дла̑ни, долготерпѣли́ве, и҆ погиба́ющїй мі́ръ призва́лъ  є҆сѝ къ позна́нїю держа́вы твоеѧ̀, ще́дре. тѣ́мже  велича́емъ бл҃гоꙋтро́бїе твоѐ. 
Ѕмі́ѧ воздви́глъ є҆́сть мѡѷсе́й, проѡбразꙋ́ѧ  бж҃е́ственное твоѐ распѧ́тїе, сло́ве пребезнача́льне,  и҆́мже падѐ ꙗ҆дови́тый ѕмі́й паде́нїю а҆да́мовꙋ  хода́тай бы́вый. 
Мч҃нченъ: Во свѣ́тлостехъ ст҃ы́хъ ны́нѣ жи́ти  сподо́бистесѧ мч҃нцы, непоколеби́мое прїе́мше ꙗ҆́вѣ  црⷭ҇тво, ꙗ҆́коже сказа̀ па́ѵелъ, и҆ сла́вы  соприча̑стницы хрⷭ҇то́вы бы́сте. 
Мч҃нченъ: Воздвиза́емыми волна́ми нестерпи́мыхъ  мꙋче́нїй ва́шихъ, непогрꙋ́зимь бы́сть кора́бль, мч҃нцы:  ѡ҆кормле́нїемъ бо всѣ́хъ цр҃ѧ̀, въ приста́нище  доспѣ́сте поко́ищное. 
Бг҃оро́диченъ: Ѻ҆рꙋ́жїе, ꙗ҆́коже речѐ сѷмеѡ́нъ,  се́рдце твоѐ про́йде, є҆гда̀ ви́дѣла є҆сѝ хрⷭ҇та̀  распина́ема, дв҃о влⷣчце, и҆ є҆ди́наго пробода́ема  копїе́мъ. тѣ́мже рыда́ющи болѣ̑зни претерпѣ́ла є҆сѝ.  
И҆́нъ канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ І҆рмо́съ то́йже. 
Ты̀ є҆ди́на застꙋпле́нїе, и҆ прибѣ́жище, и҆  храни́тельница є҆сѝ рабѡ́мъ твои̑мъ бг҃ороди́тельнице  чⷭ҇таѧ. сегѡ̀ ра́ди припа́дающе вопїе́мъ тѝ: сп҃сѝ  на́съ влⷣчце, млⷭ҇рдїемъ твои́мъ. 
Ѡ҆свѧтѝ влⷣчце ѡ҆скверне́нное се́рдце моѐ, ꙗ҆́же  прест҃о́е сло́во ро́ждшаѧ, и҆ сꙋ́щи всѣ́хъ ст҃ѣ́йшаѧ  вы́шнихъ си́лъ, ѻ҆трокови́це всенепоро́чнаѧ.  
Па́дшихъ воззва́нїе, и҆ стоѧ́щихъ є҆сѝ  оу҆твержде́нїе, всенепоро́чнаѧ. тѣ́мже молю́сѧ тѝ:  па́дшїй мо́й оу҆́мъ грѣхо́мъ и҆спра́ви влⷣчце, да  сла́влю тѧ̀. 
Ме́ртва мѧ̀ скорбьмѝ и҆ недѣ́йственна лежа́ща, рꙋ́кꙋ  просте́рши по́мощи твоеѧ̀ возста́ви, и҆ бж҃е́ственнагѡ  весе́лїѧ и҆спо́лнена покажи́ мѧ, бг҃ороди́тельнице. 
Пѣ́снь г҃ 
І҆рмо́съ: Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ  дꙋхо́внѡ оу҆твердѝ въ бж҃е́ственнѣй твое́й сла́вѣ  вѣнцє́въ сла́вы сподо́би. 
Ꙗ҆́кѡ ѻ҆вча̀ на заколе́нїе ведѧ́хꙋ тѧ̀ хрⷭ҇тѐ,  лю́дїе пребеззако́ннїи, а҆́гнца бж҃їѧ сꙋ́ща, и҆ хотѧ́ща  и҆зба́вити ѻ҆́вцы ѿ во́лка лю́тагѡ, и҆̀хже  чл҃вѣколю́бнѣ возлюби́лъ є҆сѝ. 
Предста́лъ є҆сѝ сꙋдїѝ сꙋди́мь непра́веднѡ, сꙋдѧ́й  пра́веднѡ все́й землѝ, и҆ претерпѣ́лъ є҆сѝ  оу҆даре́нїе въ лани́тꙋ, свободи́ти мѧ̀ хотѧ̀  порабоще́ннаго гдⷭ҇и, лꙋка́вомꙋ мїроде́ржцꙋ. 
Мч҃нченъ: Страда́вше ст҃і́и зако́ннѡ, беззакѡ́нныѧ  врагѝ посрами́сте, и҆ во́лею оу҆мерщвлѧ́еми за всѣ́хъ  воста́нїе, и҆ и҆̀же сме́рть и҆схода́таившаго побори́сте  ѕмі́ѧ. 
Мч҃нченъ: Ѿ земны́хъ возвы́сившесѧ, ко бл҃госла́вїю  же прише́дше страда́льчески мч҃нцы ст҃і́и, и҆ къ  невеще́ствєннымъ чинѡ́мъ веще́ственнїи соедини́шасѧ,  ра́дости неизрече́нныѧ и҆сполнѧ́еми. 
Бг҃оро́диченъ: И҆з̾ тебѐ дв҃о, ѡ҆бновле́нїе є҆́ѵѣ  ꙗ҆ви́сѧ вои́стиннꙋ, бг҃ъ пло́тїю ражда́емь, и҆ на крⷭ҇тъ  возвыша́емь, низлага́ѧ бѣ́сы, бг҃обл҃года́тнаѧ влⷣчце.  
И҆́нъ І҆рмо́съ то́йже. 
Поми́лꙋй пречⷭ҇таѧ дв҃о, въ пꙋчи́нѣ жите́йстей лю́тѣ  мѧ̀ потоплѧ́ема, и҆ ко приста́нищꙋ ти́хомꙋ сп҃се́нїѧ  и҆спра́ви: тѧ́ бо є҆ди́нꙋ наде́ждꙋ стѧжа́хъ.  
Оу҆ма̀ моегѡ̀ тьмꙋ̀ разорѝ, бцⷣе, свѣ́томъ и҆́же  въ тебѣ̀ ꙗ҆́кѡ бл҃га, и҆ молю́сѧ: покаѧ́нїѧ мѧ̀  ѡ҆́бразы оу҆твердѝ ꙗ҆́кѡ ще́дра, и҆ многомлⷭ҇тива, да  сп҃са́емь оу҆бл҃жа́ю тѧ̀. 
Кропле́нїемъ млⷭ҇ти твоеѧ̀, дв҃о бг҃ора́дованнаѧ,  оу҆́глїе погасѝ мои́хъ страсте́й: и҆ оу҆га́сшїй  свѣти́льникъ се́рдца моегѡ̀ возжзѝ, златы́й свѣ́щнице  всенепоро́чнаѧ. 
Болѧ́щꙋю лю́тѣ страстьмѝ ѻ҆каѧ́ннꙋю мою̀ дꙋ́шꙋ,  бг҃ороди́тельнице, ꙗ҆́кѡ млⷭ҇тиваѧ посѣтѝ, и҆ сп҃си́  мѧ мл҃твами твои́ми: ꙗ҆́кѡ да живо́тъ лꙋ́чшїй полꙋчи́въ  велича́ю тѧ̀. 
Пѣ́снь д҃ 
І҆рмо́съ: Неизслѣ́дный бж҃їй совѣ́тъ, є҆́же ѿ  дв҃ы воплоще́нїѧ, тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й гдⷭ҇и. 
Да ѿпꙋ́стиши мѧ̀ ѿ оу҆́зъ грѣхо́вныхъ,  чл҃вѣколю́бче, твое́ю во́лею свѧ́занъ бы́лъ є҆сѝ, и҆  на крⷭ҇тѣ̀ оу҆́мерлъ є҆сѝ ꙗ҆́кѡ ѕлодѣ́й: сла́ва  мно́гомꙋ бл҃гоꙋтро́бїю твоемꙋ̀. 
Ꙗ҆́звы претерпѣ́лъ є҆сѝ сло́ве бж҃їй, и҆ поно́снꙋю  сме́рть, ѡ҆безсме́ртствꙋѧ сꙋщество̀ земны́хъ  оу҆мерщвле́ное страстьмѝ: сла́ва мно́гомꙋ бл҃гоꙋтро́бїю  твоемꙋ̀. 
Мч҃нченъ: И҆̀же ра́дѡванїѧ бж҃їѧ хотѧ́ще наслѣ́довати  дх҃омъ всест҃ы́мъ, ра́достною дꙋше́ю ра̑ны претерпѣ́ша,  и҆ нꙋ́жднꙋю сме́рть мч҃нцы, и҆ лꙋка́ваго оу҆ѧзви́ша. 
Мч҃нченъ: Рꙋ́цѣ ѿсѣца́еми, и҆ главы̑, и҆ ѧ҆зы́ки  оу҆рѣ́заеми, бг҃осло́внїи, и҆ ѻ҆́чи лиша́еми свѣ́та,  и҆ на оу҆́ды ссѣца́еми мч҃нцы, не ѿсѣ́чени же ѿ  бг҃а пребы́сте. 
Бг҃оро́диченъ: Раздра́сѧ рꙋкописа́нїе а҆да́мово,  копїе́мъ прободе́нꙋ тѝ влⷣко, бцⷣа вопїѧ́ше оу҆  крⷭ҇та̀ предстоѧ́щи, гдⷭ҇и, и҆ болѣ́зненнѡ восклица́ющи.  
И҆́нъ І҆рмо́съ то́йже. 
Ꙗ҆́же всенепоро́чнаѧ мт҃и бж҃їѧ, возсїѧ́й мѝ  покаѧ́нїѧ зарю̀, разрꙋшѝ мра́къ ѻ҆каѧ́нныѧ моеѧ̀ дꙋшѝ,  и҆ лꙋка̑ваѧ помышлє́нїѧ се́рдца моегѡ̀ ѿженѝ, дв҃о. 
Ꙗ҆́же бл҃гопремѣ́ннаго и҆ бл҃гоꙋвѣ́тливаго,  пречⷭ҇таѧ, влⷣкꙋ ро́ждши, дв҃омт҃и, ꙗ҆́кѡ бл҃га́ѧ, ѡ҆  на́съ того̀ молѝ всегда̀, ѿ чꙋжда́гѡ и҆зба́вити на́съ. 
Тѧ̀ ѡ҆чисти́лище всѣ́хъ человѣ́кѡвъ, вѣ́рою молю̀  и҆ прошꙋ̀ бл҃гослове́ннаѧ: млⷭ҇тива мнѣ̀ сꙋдїю̀ сн҃а  твоего̀ сотворѝ, ꙗ҆́кѡ да во хвале́нїи сла́влю тѧ̀. 
И҆мѣ́ѧ тѧ̀, пречⷭ҇таѧ, помо́щницꙋ всегда̀ никогѡ̀  оу҆бою́сѧ, и҆лѝ оу҆страшꙋ́сѧ: кто́ же ли хотѧ̀  скѡ́рбнаѧ принестѝ рабꙋ̀ твоемꙋ̀, и҆ не оу҆страши́тсѧ; 
Пѣ́снь є҃ 
І҆рмо́съ: Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ над̾ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Ви́дѣвшее тѧ̀ сл҃нца на крⷭ҇тѣ̀ простира́ема,  со́лнце скры̀ лꙋчы̀, сїѧ́ти не могꙋ́щее, тебѣ̀ сп҃се  заше́дшꙋ, и҆ просвѣща́ющꙋ и҆̀же въ нощѝ пре́лести  спѧ́щыѧ, покланѧ́ющыѧсѧ держа́вѣ твое́й. 
Распина́емь за млⷭ҇рдїе, гдⷭ҇и, и҆ сп҃са́еши мѧ̀,  ѻ҆́цта и҆ же́лчи прїе́млеши вкꙋше́нїе, сла́стнагѡ  и҆збавлѧ́ѧ на́съ вкꙋше́нїѧ ꙗ҆́кѡ бл҃гъ, и҆́мже  прельсти́хомсѧ, и҆ тлѝ подпадо́хомъ. 
Мч҃нченъ: Пре́лести разори́сте зи́мꙋ, бж҃е́ственнїи  мч҃нцы, дх҃а ст҃а́гѡ теплото́ю, и҆ къ веснѣ̀ поко́ѧ  ра́дꙋющесѧ доидо́сте кꙋ́пнѡ, всѣ̑мъ помога́юще сꙋ́щымъ  въ ско́рбехъ. 
Мч҃нченъ: Тꙋ́чами бж҃е́ственныѧ кро́ве зе́млю всю̀  напои́сте, и҆зсꙋша́юще пото́ки безбо́жїѧ, ст҃і́и мч҃нцы:  тѣ́мже къ водѣ̀ живо́тнѣй ны́нѣ всели́стесѧ, ѡ҆  всѣ́хъ молѧ́щесѧ. 
Бг҃оро́диченъ: Пло́тїю є҆го́же родила̀ сн҃а,  бг҃ора́дованнаѧ, ꙗ҆́кѡ ви́дѣ на дре́вѣ возвы́шена,  пла́чемъ и҆спо́лнисѧ, и҆ долготерпѣ́нїю є҆гѡ̀  дивлѧ́шесѧ вои́стиннꙋ: тѣ́мже велича́ше є҆гѡ̀  снизхожде́нїе.  
И҆́нъ І҆рмо́съ то́йже. 
Оу҆мерщвле́нъ страстьмѝ и҆ скве́рнами  всенепоро́чнаѧ, къ щедро́тамъ твои̑мъ прибѣга́ю, и҆ къ  те́пломꙋ твоемꙋ̀ притека́ю, влⷣчце, покро́вꙋ и҆ по́мощи:  жи́знь є҆ди́на ро́ждшаѧ, се́рдце моѐ ѡ҆живѝ. 
Просвѣтѝ ѡ҆мраче́нное моѐ се́рдце, пречⷭ҇таѧ,  ꙗ҆́же свѣтода́вца ро́ждшаѧ, бг҃а вкꙋ́пѣ и҆ чл҃вѣ́ка:  є҆го́же ꙗ҆́кѡ мт҃и оу҆молѝ, пода́ти мѝ и҆збавле́нїе,  гпⷭ҇жѐ, пре́жде стра́шнагѡ днѐ. 
Оу҆ма̀ моегѡ̀ оу҆врачꙋ́й сокрꙋшє́нїѧ,  всенепоро́чнаѧ, и҆сцѣлѝ стра̑сти дꙋшѝ моеѧ̀, и҆  оу҆ны́нїѧ тьмꙋ̀ ѿженѝ: ꙗ҆́кѡ да во хвале́нїи тѧ̀  пою̀ приснобл҃же́ннꙋю, бцⷣе всепѣ́таѧ. 
Низложѝ влⷣчце, врагѡ́въ мои́хъ шата̑нїѧ: тѧ́ бо  є҆ди́нꙋ и҆́мамъ предста́тельницꙋ и҆ наде́ждꙋ, и҆ по́мощь  крѣ́пкꙋю, ты́ мѧ соблюдѝ, чⷭ҇таѧ, всѧ́кагѡ и҆збавлѧ́ющи  мѧ̀ тѣ́хъ нахожде́нїѧ. 
Пѣ́снь ѕ҃ 
І҆рмо́съ: Бж҃е́ственное сїѐ и҆ всечестно́е  соверша́юще пра́зднество бг҃омꙋ́дрїи бг҃ома́тере,  прїиди́те рꙋка́ми воспле́щимъ, ѿ неѧ̀ ро́ждшагосѧ бг҃а  сла́вимъ. 
Болѣ́зньми, ꙗ҆̀же претерпѣ́лъ є҆сѝ распина́емь,  бѡлѣ́зни оу҆ста́вилъ є҆сѝ человѣ́чествꙋ, и҆ къ  неболѣ́зненномꙋ житїю̀ всѣ́хъ приво́диши, бл҃гоꙋтро́бне  гдⷭ҇и. 
Со́лнца лꙋчы̀ скрыва́хꙋсѧ, цр҃ко́внаѧ же свѣ́тлость  раздира́шесѧ, и҆ землѧ̀ трѧса́шесѧ, ка́менїе стра́хомъ  распада́шесѧ, на крⷭ҇тѣ̀ зижди́телѧ зрѣ́ти не могꙋ́ще. 
Мч҃нченъ: Ме́ртвъ ѕмі́й бы́сть, мꙋ́ками  оу҆мерщвлѧ́емы зрѧ̀ бж҃е́ствєнныѧ мч҃нки, и҆ живо́тъ  вѣ́чный наслѣ́дꙋющыѧ вои́стиннꙋ, бж҃е́ственною  бл҃года́тїю.  
Мч҃нченъ: Мнѡ́гїѧ мꙋ̑ки претерпѣ́сте, мнѡ́гїѧ и҆  вѣнцы̀ оу҆лꙋчи́сте, многочи́слєннаѧ мно́жєства мч҃нкъ  при́снѡ живꙋ́щихъ: тѣ́мже ѕѡ́лъ мои́хъ мно́жество  ѿжени́те. 
Бг҃оро́диченъ: Приста́нище бꙋ́ди мѝ, всенепоро́чнаѧ,  въ пꙋчи́нѣ лю́тыхъ пла́вающꙋ, ꙗ҆́же бѣ́дствꙋющꙋю всю̀  тва́рь ржⷭ҇тво́мъ твои́мъ бг҃ороди́тельнице, сп҃сла̀  є҆сѝ. 
И҆́нъ 
І҆рмо́съ: Возопѝ, проѡбразꙋ́ѧ погребе́нїе  тридне́вное, прⷪ҇ро́къ і҆ѡ́на въ ки́тѣ молѧ́сѧ: ѿ тлѝ  и҆зба́ви мѧ̀, і҆и҃се цр҃ю̀ си́лъ. 
Возсїѧ́й мѝ покаѧ́нїѧ зарю̀, влⷣчце, и҆ ѻ҆́блаки  ѕлы́хъ помышле́нїй мои́хъ разорѝ, ѻ҆́блаче сл҃нца  пра́веднагѡ приснодв҃о. 
Оу҆толѝ страсте́й мои́хъ свирѣ́пꙋю во́лнꙋ, и҆ бꙋ́рю  ѕлы́хъ помышле́нїй оу҆кротѝ, приста́нище вели́кое  ѡ҆бꙋрева́емыхъ приснодв҃о. 
Напо́й мѧ̀ оу҆миле́нїѧ питїе́мъ, влⷣчце, сле́зъ  рѣ́ки мнѣ̀ ны́нѣ подаю́щи: и҆́миже оу҆гашꙋ̀ пла́мень  вѣ́чнꙋющїй, є҆ди́на всепѣ́таѧ. 
И҆зсꙋша́ющи ѕѡ́лъ мои́хъ свирѣ́пꙋю пꙋчи́нꙋ, ро́ждшаѧ  бл҃гости вои́стиннꙋ пꙋчи́нꙋ, наста́ви мѧ̀ ко приста́нищꙋ  бж҃е́ственныѧ во́ли. 
Пѣ́снь з҃ 
І҆рмо́съ: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
Побѣжде́нъ бы́сть сопротивобо́рецъ, и҆ паде́сѧ  ди́внымъ паде́нїемъ, возне́сшꙋсѧ хрⷭ҇тꙋ̀ на дре́во, и҆  сп҃се́сѧ пре́жде ѡ҆сꙋжде́нный, вопїѧ̀ є҆мꙋ̀: и҆́же  ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ. 
Оу҆мерщвле́на мѧ̀ дре́вомъ ѡ҆живи́лъ є҆сѝ на  дре́вѣ хрⷭ҇тѐ оу҆ме́рый, и҆ бж҃е́ственными оу҆́бѡ  ра́нами твои́ми стрꙋ́пы се́рдца моегѡ̀ и҆сцѣли́лъ  є҆сѝ: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ  є҆сѝ.  
Мч҃нченъ: Да́ръ прїе́мше и҆сцѣле́нїѧ, и҆сцѣлѧ́ти  недꙋ́ги, и҆ бѣ́сы ѿ человѣ̑къ ѿгонѧ́ти си́лою  дх҃о́вною, и҆сцѣли́те стра̑сти се́рдца моегѡ̀ ва́шими  мл҃твами мч҃нцы непобѣди́мїи. 
Мч҃нченъ: И҆стоплє́нїѧ под̾е́мый бори́тель, кровьмѝ  ва́шими погиба́ше со тьма́ми є҆гѡ̀. вы́ же всехва́льнїи  мч҃нцы, ра́дꙋющесѧ воспѣва́ете: и҆́же ѻ҆тцє́въ гдⷭ҇ь  и҆ бг҃ъ бл҃гослове́нъ є҆сѝ. 
Бг҃оро́диченъ: Невѣ́ста непоро́чнаѧ, пала́та  зижди́телѧ, землѐ недѣ́ланнаѧ, прⷭ҇то́лъ ѻ҆гнезра́ченъ  ꙗ҆ви́ласѧ є҆сѝ, пречⷭ҇таѧ. тѣ́мже вопїе́мъ тѝ:  ра́дꙋйсѧ, пречⷭ҇таѧ влⷣчце, ꙗ҆́же человѣ́ки  ѡ҆божи́вшаѧ бж҃їимъ твои́мъ ржⷭ҇тво́мъ. 
И҆́нъ 
І҆рмо́съ: Сп҃сы́й во ѻ҆гнѝ а҆враа̑мскїѧ твоѧ̑  ѻ҆́троки, и҆ халдє́и оу҆би́въ, ꙗ҆̀же пра́вда  пра́веднѡ оу҆ловлѧ́ше, препѣ́тый гдⷭ҇и бж҃е ѻ҆тє́цъ  на́шихъ, бл҃гослове́нъ є҆сѝ. 
Любо́вїю притека́ю мно́гою под̾ ст҃ы́й тво́й  покро́въ, не ѿвратѝ менѐ тща̀: но да́ждь мѝ,  пречⷭ҇таѧ, ѡ҆ставле́нїе прегрѣше́нїй, и҆ сп҃си́ мѧ, да  ви́дѣвше вразѝ моѝ посра́мѧтсѧ. 
Не оу҆бою́сѧ ѕла̀, ты́ бо со мно́ю є҆сѝ дв҃о:  поженꙋ̀ врагѝ, ꙗ҆̀же неща́днѡ менѐ гонѧ́щыѧ, и҆  побѣждꙋ̀ си́лою твое́ю оу҆крѣплѧ́емь, мр҃і́е  бг҃ороди́тельнице. 
И҆́маши є҆́же мощѝ при́снѡ всѣ́хъ, ꙗ҆́кѡ ро́ждши  влⷣкꙋ, влады́чествїѧ мѧ̀ сла́стнагѡ и҆ страсте́й  свободѝ, да пою̀ ра́дꙋѧсѧ: ра́дꙋйсѧ прⷭ҇то́ле вы́шнѧгѡ,  бл҃гослове́ннаѧ. 
Тѧ̀ є҆ди́нꙋ покрови́тельницꙋ и҆́мамъ на землѝ тво́й  ра́бъ, и҆ по́мощь вои́стиннꙋ сп҃си́тельнꙋю и҆ тве́рдꙋю,  пречⷭ҇таѧ, бг҃опросла́вленнаѧ: и҆ къ тебѣ̀ прибѣга́ю,  сп҃си́ мѧ ѿ сѣ́тей ловѧ́щихъ, бг҃ороди́тельнице. 
Пѣ́снь и҃ 
І҆рмо́съ: Ѻ҆́троки бл҃гочєсти́выѧ въ пещѝ ржⷭ҇тво̀  бг҃оро́дичо сп҃сло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте дѣла̀ и҆ превозноси́те  є҆го̀ во всѧ̑ вѣ́ки. 
Разрѣша́еши мѧ̀ ѿ оу҆́зъ лѣ́тныхъ, въ лѣ́то  безлѣ́тный бы́въ, свѧ́занъ же бы́въ во́лею, го́рдаго  оу҆́замъ нерѣши̑мымъ ѿсла́лъ є҆сѝ влⷣко, и҆  сп҃са́еши мѧ̀ крⷭ҇то́мъ и҆ стрⷭ҇тїю: тѣ́мже бл҃гословлю́  тѧ, хрⷭ҇тѐ, во вѣ́ки. 
Воздви́гсѧ на дре́во во́лею, и҆ всю̀ тва́рь  совоздви́глъ є҆сѝ, сло́ве препѣ́тый, безнача́льне и҆  неви́диме, и҆́же нача̑ла и҆ вла̑сти тьмы̀ стрⷭ҇тїю  твое́ю, хрⷭ҇тѐ, ѡ҆бличи́лъ є҆сѝ: тѣ́мже тѧ̀ пое́мъ во  всѧ̑ вѣ́ки. 
Мч҃нченъ: Всѣдо́сте на кро́вь свою̀ ꙗ҆́кѡ на  колесни́цꙋ, мч҃нцы всекра́снїи, и҆ къ премі̑рнымъ взѧ́ти  бы́сте селе́нїємъ, ѿ хрⷭ҇та̀ достѡ́йныѧ по́чєсти  прїе́млюще, гдⷭ҇а по́йте, вопїю́ще, и҆ превозноси́те  є҆го̀ во вѣ́ки. 
Мч҃нченъ: На древа̀ возвыша́еми, и҆ въ ро́въ  вмета́еми, ѕвѣрє́мъ же вдава́еми, во ѻ҆́гнь же и҆ въ  во́дꙋ раздѣле́ни быва́юще, стрⷭ҇тоно́сцы мч҃нцы,  ра́дꙋющесѧ поѧ́хꙋ: гдⷭ҇а по́йте, и҆ превозноси́те є҆го̀  во вѣ́ки. 
Бг҃оро́диченъ: Ви́дѣвши оу҆снꙋ́вша на дре́вѣ  хрⷭ҇та̀, всѣ̑мъ бо́дрость подаю́щаго бж҃е́ственнꙋю и҆  сп҃си́тельнꙋю, мт҃и всенепоро́чнаѧ, восклица́нїемъ  рыда́ше и҆ взыва́ше: что̀ сїѐ новѣ́йшее чꙋ́до;  ѡ҆живлѧ́ѧй всѧ̑, оу҆мира́етъ хотѧ̀. 
И҆́нъ І҆рмо́съ то́йже. 
Блꙋ́днѡ житїѐ и҆жди́въ, и҆ всѧ́кꙋю нечистотꙋ̀  содѣ́лавъ, трепе́щꙋ сꙋди́ща, трепе́щꙋ и҆стѧза́нїѧ,  трепе́щꙋ и҆ ѿвѣ́та ѡ҆сꙋжде́нїѧ моегѡ̀, чⷭ҇таѧ: ꙗ҆́же  сꙋдїю̀ ро́ждшаѧ, предста́ни мѝ тогда̀, и҆ и҆зба́ви мѧ̀  нꙋ́жды. 
На тѧ̀ всю̀ наде́ждꙋ сп҃се́нїѧ моегѡ̀ возложи́хъ,  бг҃омт҃и неискꙋсобра́чнаѧ, и҆ тебѐ на по́мощь призыва́ю  всегда̀: сп҃си́ мѧ ѿ печа́лей и҆ напа́стей врага̀, и҆  разрѣшѝ плени̑цы ѕѡ́лъ мои́хъ, и҆ вѣ́чныѧ тьмы̀  и҆схити́ мѧ.  
Въ ча́съ, дв҃о, конца̀ моегѡ̀ рꙋкѝ бѣсо́вскїѧ мѧ̀  и҆схитѝ, и҆ сꙋда̀ и҆ прѣ́нїѧ, и҆ стра́шнагѡ  и҆спыта́нїѧ, и҆ мыта́рствъ го́рькихъ, и҆ кнѧ́зѧ лю́тагѡ,  бг҃ома́ти, и҆ вѣ́чнагѡ ѡ҆сꙋжде́нїѧ. 
Соблюдѝ раба̀ твоего̀, дв҃о, ѿ всѧ́кагѡ навѣ́та  чꙋжда́гѡ, тѧ́ бо и҆́мамъ влⷣчце, покро́въ и҆  застꙋпле́нїе, прибѣ́жище и҆ оу҆твержде́нїе: и҆ тебѐ  ра́ди ча́ю и҆зба́витисѧ сѣ́тей врага̀, є҆ди́на  предста́тельнице ро́да человѣ́ческагѡ.  
Та́же, пое́мъ пѣ́снь бцⷣѣ: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃омт҃ре,  и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ  приснодв҃о. 
Стоѧ́ше сꙋди́мь чл҃вѣколю́бче, и҆́же сꙋди́ти хотѧ́й  всѣ̑мъ: вѣнце́мъ же терно́вымъ оу҆вѧ́злсѧ є҆сѝ  хоти́тельнѣ, сп҃се свое́ю во́лею, преслꙋша́нїѧ, хрⷭ҇тѐ,  тє́рнїѧ и҆з̾ ко́рене и҆стерза́ѧ, всѣ̑мъ же насажда́ѧ  твоегѡ̀ бл҃гоꙋтро́бїѧ позна́нїе. 
Ѽ ка́кѡ лю́дїе беззако́ннїи, за́вистїю сꙋ́ще  ѡ҆мраче́ни, пра́ведна сꙋ́ща, и҆ непоро́чна тѧ̀,  свѣтода́вче крⷭ҇тꙋ̀ предаю́тъ; є҆гѡ́же стрⷭ҇ть со́лнце  зрѧ̀ помрача́шесѧ, и҆ свѣ́тлость цр҃ко́внаѧ  раздира́шесѧ, и҆ колеба́хꙋсѧ ѡ҆снова̑нїѧ землѝ. 
Мч҃нченъ: Соѡбра́зни стрⷭ҇те́мъ хрⷭ҇тѡ́вымъ бы́сте  ст҃і́и мч҃нцы, и҆ снаслѣ̑дницы црⷭ҇твїѧ и҆ свѣ́тлости:  тѣ́мже просвѣти́те премꙋ́дрїи, пѣвцы̀ ва́шѧ,  грѣхо́внагѡ мра́ка свобожда́юще, и҆ разли́чныхъ  ѡ҆бстоѧ́нїй. 
Мч҃нченъ: Оу҆жѐ въ са̑маѧ премꙋ́дрїи нбⷭ҇наѧ  все́льшесѧ, сла́вꙋ же прїе́мше присносꙋ́щнꙋю, и҆  прича́стїи сщ҃е́нными ѡ҆божа́еми, помѧни́те всѣ́хъ  на́съ, чтꙋ́щихъ вѣ́рою всесщ҃е́ннꙋю и҆ честнꙋ́ю ва́шꙋ  па́мѧть, присносла́внїи.  
Бг҃оро́диченъ: Просвѣтѝ, чⷭ҇таѧ, любо́вїю  воспѣва́ющихъ и҆ велича́ющихъ тѧ̀, разрѣшѝ страсте́й  на́шихъ тьмꙋ̀, ѻ҆трокови́це, оу҆кротѝ бꙋ́рю и҆  лꙋка́вагѡ собла́зны ѿ среды̀ ѿженѝ, ты̀,  ѻ҆трокови́це, мл҃твами твои́ми. 
И҆́нъ І҆рмо́съ то́йже. 
Ра́дꙋйсѧ, ꙗ҆́же ра́дость ро́ждшаѧ, пречⷭ҇таѧ, сꙋ́щымъ  на землѝ вои́стиннꙋ. ра́дꙋйсѧ, сп҃си́тельное  приста́нище, и҆ покро́ве притека́ющихъ къ тебѣ̀.  ра́дꙋйсѧ, лѣ́ствице чⷭ҇таѧ, возвы́сившаѧ па́дшихъ.  ра́дꙋйсѧ, всебл҃же́ннаѧ бцⷣе, оу҆пова́нїе дꙋша́мъ  на́шымъ. 
Разрꙋшѝ па́жить грѣха̀ моегѡ̀, ѡ҆скверне́нныѧ моеѧ̀  дꙋшѝ и҆ тѣлесѐ, бг҃ора́дованнаѧ пречⷭ҇таѧ влⷣчце,  си́льною мл҃твою твое́ю, ѽ всенепоро́чнаѧ, и҆сцѣле́нїе  да́вши сп҃си́тельное, влⷣчнїй стра́хъ бж҃е́ственный. 
Ты̀ мнѣ̀ просвѣще́нїе, ты̀ мѝ и҆збавле́нїе и҆  ра́дованїе, ты̀ побо́рница моѧ̀, ты̀ моѧ̀ сла́ва и҆  похвала̀, и҆ ча́ѧнїе сп҃се́нїѧ моегѡ̀ є҆сѝ  всенепоро́чнаѧ, и҆ тебѣ̀ вѣ́рнѡ покланѧ́юсѧ, и҆ вопїю́  ти: сп҃си́ мѧ ѻ҆каѧ́ннаго раба̀ твоего̀, и҆ ѿ вра́тъ  а҆́довыхъ и҆схити́ мѧ. 
Сп҃сѝ мѧ̀ чⷭ҇таѧ, сп҃са ро́ждшаѧ и҆ всеще́драго,  оу҆ще́дри мѧ̀ раба̀ твоего̀, и҆ къ покаѧ́нїѧ пꙋтѝ  наста́ви: лꙋка́вагѡ собла́зны ѿ среды̀ ѿженѝ, и҆  тогѡ̀ ловле́нїѧ и҆зба́ви мѧ̀ и҆ ѻ҆гнѧ̀ вѣ́чнагѡ,  пренепоро́чнаѧ, и҆схитѝ мѧ̀. 
Та́же, Досто́йно є҆́сть: Є҆ктенїа̀, и҆ свѣти́ленъ,  ѱалмы̀ ѻ҆бы́чны. 
На стїхо́внѣ стїхи̑ры, гла́съ д҃: 
Стѣна̀ бꙋ́ди на́мъ крⷭ҇тъ тво́й і҆и҃се сп҃се на́шъ:  и҆но́гѡ бо оу҆пова́нїѧ вѣ́рнїи не и҆́мамы, ра́звѣ  тебѐ, на не́мъ пло́тїю пригво́ждшагѡсѧ, и҆ подаю́щагѡ  на́мъ ве́лїю млⷭ҇ть. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Да́лъ є҆сѝ зна́менїе боѧ́щымсѧ тебѐ гдⷭ҇и, крⷭ҇тъ  тво́й чⷭ҇тны́й, и҆́мже посрами́лъ є҆сѝ нача̑ла тьмы̀ и҆  вла̑сти, и҆ возве́лъ є҆сѝ на́съ на пе́рвое бл҃же́нство.  тѣ́мже твоѐ чл҃вѣколю́бное смотре́нїе сла́вимъ, і҆и҃се  всеси́льне, сп҃се дꙋ́шъ на́шихъ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Кто̀ не оу҆жаса́етсѧ зрѧ̀ ст҃і́и мч҃нцы, по́двига  до́брагѡ, и҆́мже подвиза́стесѧ; ка́кѡ во пло́ти сꙋ́ще,  безпло́тнаго врага̀ побѣди́сте, хрⷭ҇та̀ и҆сповѣ́дающе,  и҆ крⷭ҇то́мъ воѡрꙋжи́вшесѧ; тѣ́мже досто́йнѡ ꙗ҆ви́стесѧ  бѣсѡ́въ прогони́телїе, и҆ ва́рварѡвъ побѣди́телїе,  непреста́ннѡ молѧ́щесѧ сп҃сти́сѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ: Подо́бенъ:  Ꙗ҆́кѡ до́блѧ: 
На крⷭ҇тѣ̀ тѧ̀ ꙗ҆́кѡ оу҆зрѣ̀ пригвожде́на, гдⷭ҇и,  а҆́гница и҆ мт҃и твоѧ̀ дивлѧ́шесѧ, и҆ что̀ видѣ́нїе сїѐ  взыва́ше, сн҃е вожделѣ́нне; сїѧ̑ тѝ невѣ́рный собо́ръ  воздадѐ беззако́нный, и҆́же мно́гихъ твои́хъ чꙋде́съ  наслади́выйсѧ; но сла́ва неизглаго́ланномꙋ соше́ствїю  твоемꙋ̀, влⷣко. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: Тропа́рь, є҆ктенїа̀, и҆  ча́съ а҃-й, и҆ про́чее ѻ҆бы́чно, и҆ ѿпꙋ́стъ. 
Въ пѧто́къ бл҃жє́нны, гла́съ д҃: 
Дре́вомъ а҆да́мъ раѧ̀ бы́сть и҆зселе́нъ: дре́вомъ же  кре́стнымъ разбо́йникъ въ ра́й всели́сѧ. ѻ҆́въ оу҆́бѡ  вкꙋ́шъ, за́повѣдь ѿве́рже сотво́ршагѡ: ѻ҆́въ же  сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во црⷭ҇твїи твое́мъ.  
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Зрѧ́ще тѧ̀ на крⷭ҇тѣ̀ распросте́рта, є҆ди́не  долготерпѣли́ве, си̑лы нбⷭ҇ныѧ, недоꙋмѣ́ющесѧ съ  тре́петомъ дивлѧ́хꙋсѧ: землѧ́ же колеба́шесѧ, и҆  свѣти̑лъ добро́та оу҆гаса́ше непра́веднѡ  чл҃вѣколю́бче, ѡ҆сꙋжда́емꙋ тебѣ̀, а҆да́мъ ѡ҆сꙋжде́нный  ѡ҆правда́шесѧ: сла́влю бл҃гоꙋтро́бїе твоѐ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
На ло́бнѣмъ возне́ссѧ, вра́жїю главꙋ̀ сокрꙋши́лъ  є҆сѝ: на дре́вѣ же оу҆́меръ, плодо́мъ дре́внымъ  оу҆ме́ршыѧ ѡ҆живи́лъ є҆сѝ влⷣко, и҆ раѧ̀ жи́тели  ꙗ҆ви́лъ є҆сѝ, непреста́ннѡ сла́вѧщихъ твою̀  бл҃госты́ню, и҆ вопїю́щихъ: помѧнѝ на́съ во црⷭ҇твїи  твое́мъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Ꙗ҆́коже ѻ҆рꙋ́жїе крⷭ҇тъ воспрїе́мше ст҃і́и мч҃нцы,  ко ѡ҆полче́нїю врагѡ́въ по́мысломъ до́блимъ и҆зыдо́сте:  и҆ тѣ́хъ погꙋ́бльше, нетлѣ́ннымъ вѣнце́мъ  оу҆вѧзо́стесѧ, и҆ сла́вꙋ полꙋчи́сте вы́шнюю, ра́дꙋющесѧ  достобл҃же́ннїи: тѣ́мже вѣ́рою ва́съ оу҆бл҃жа́емъ. 
Сла́ва: Да пока́жеши ꙗ҆́вственнѡ, є҆́же къ на́мъ  сп҃се, бл҃гоꙋтро́бїе твоѐ, пригвозди́лсѧ є҆сѝ на  крⷭ҇тѣ̀, ѻ҆ц҃ꙋ̀ соедине́нный и҆ дх҃ꙋ: гꙋ́бꙋ, и҆  тро́сть, порꙋга̑нїѧ и҆ ра̑ны претерпѣ́лъ є҆сѝ, хотѧ̀  и҆зба́вити ѻ҆гнѧ̀ вѣ́чнагѡ зовꙋ́щыѧ: помѧнѝ на́съ  сп҃се, во црⷭ҇твїи твое́мъ. 
И҆ ны́нѣ: Невмѣсти́мый вездѣ̀, нестѣснѧ́емь  мѣ́стомъ, всели́сѧ во ст҃ꙋ́ю оу҆тро́бꙋ твою̀,  бг҃ороди́тельнице пречⷭ҇таѧ влⷣчце, и҆ на дре́вѣ  повѣ́шенъ, жи́знь мі́рови ꙗ҆́вѣ и҆сточи́лъ є҆́сть.  того̀ оу҆молѝ оу҆мертви́ти мꙋдрѡва́нїѧ пло́ти на́шеѧ,  и҆ сп҃стѝ всѣ́хъ, ꙗ҆́кѡ чл҃вѣколю́бца. 


Въ пѧто́къ ве́чера, 
нача́ло сꙋббѡ́тныѧ слꙋ́жбы, и҆ всѐ возслѣ́дованїе  вече́рни и҆ оу҆́трени, и҆ ѡ҆ се́мъ пи́санъ оу҆ка́зъ въ  а҃-мъ гла́сѣ. 
На Гдⷭ҇и воззва́хъ, стїхи̑ры ст҃ы̑мъ мч҃нкѡмъ, и҆  прпⷣбнымъ. Гла́съ д҃. 
Подо́бенъ: Да́лъ є҆сѝ зна́менїе: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Хрⷭ҇та̀ чл҃вѣколю́бца стрⷭ҇те́мъ поревнова́вше  стрⷭ҇тоте́рпцы, тѣлеса̀ оу҆́бѡ на ра̑ны преда́сте, и҆  гѡ́рькимъ мꙋ́камъ, тьма́мъ же болѣ́знемъ, ꙗ҆́кѡ  предзрѧ́ще при́снѡ раѧ̀ бж҃е́ственное наслажде́нїе, пи́щꙋ  же неиждива́емꙋю и҆ вѣ́чнꙋющее бл҃госла́вїе, є҆́же  полꙋчи́вше, моли́тесѧ ѡ҆ воспѣва́ющихъ ва́съ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а.  
И҆ па́ки глаго́ли тꙋ́южде стїхи́рꙋ: 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Па́стырїе всесщ҃е́ннїи, нача́льнагѡ па́стырѧ сла́внїи  подо́бницы бы́вше хрⷭ҇та̀ всѣ́хъ цр҃ѧ̀, дꙋ́шы  оу҆се́рднѡ ѡ҆ ѻ҆вца́хъ положи́сте, бѣды̑ лю̑тыѧ  претерпѣ́сте, ꙗ҆́кѡ бори́ми ѿ волкѡ́въ тѧ́жкихъ,  достобл҃же́ннїи, сп҃са́ете невре́днѡ бг҃оизбра́нное  ста́до. 
И҆́ны стїхи̑ры мч҃ничны. Гла́съ и҆ подо́бенъ то́йже.  
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Же́ртвы ѡ҆дꙋшевлє́нныѧ, всесожжє́нїѧ словє́снаѧ,  мч҃нцы гдⷭ҇ни, заколє́нїѧ совершє́ннаѧ бг҃ꙋ, бг҃а  зна̑юща, и҆ бг҃омъ зна́єма ѻ҆вча́та, и҆́хже ѡ҆гра́да  волкѡ́мъ невходи́ма: моли́тесѧ и҆ ѡ҆ на́съ,  оу҆пасє́ннымъ бы́ти съ ва́ми на водѣ̀ оу҆покое́нїѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Честна̀ сме́рть ст҃ы́хъ твои́хъ гдⷭ҇и: мече́мъ бо и҆  ѻ҆гне́мъ, и҆ дꙋше́ю сокрꙋше́нною пролїѧ́ша крѡ́ви своѧ̑,  оу҆пова́нїе и҆мꙋ́ще на тѧ̀, воспрїѧ́ти трꙋдѡ́въ мздꙋ̀,  и҆ претерпѣ́вше прїѧ́ша ѿ тебѐ сп҃се, ве́лїю млⷭ҇ть. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ и҆  и҆́стина гдⷭ҇нѧ пребыва́етъ во вѣ́къ.  
И҆мꙋ́ще дерзнове́нїе ко сп҃сꙋ ст҃і́и, моли́те  непреста́ннѡ за ны̀ грѣ̑шныѧ, ѡ҆ставле́нїѧ прегрѣше́нїй  просѧ́ще, и҆ дꙋша́мъ на́шымъ ве́лїѧ млⷭ҇ти. 
Сла́ва, и҆ ны́нѣ, бг҃оро́диченъ: И҆́же тебѐ ра́ди  бг҃оѻте́цъ прⷪ҇ро́къ дв҃дъ, пѣ́сненнѡ ѡ҆ тебѣ̀  провозгласѝ, вели̑чїѧ тебѣ̀ сотво́ршемꙋ: предста̀  цр҃и́ца ѡ҆деснꙋ́ю тебѐ. тѧ́ бо мт҃рь хода́таицꙋ живота̀  показа̀, без̾ ѻ҆ц҃а̀ и҆з̾ тебѐ вочл҃вѣ́читисѧ  бл҃говоли́вый бг҃ъ, да сво́й па́ки ѡ҆бнови́тъ ѡ҆́бразъ,  и҆стлѣ́вшїй страстьмѝ, и҆ заблꙋ́ждшее горохи́щное  ѡ҆брѣ́тъ ѻ҆вча̀, на ра́мо воспрїи́мъ, ко ѻ҆ц҃ꙋ̀  принесе́тъ и҆ своемꙋ̀ хотѣ́нїю, съ нбⷭ҇ными совокꙋпи́тъ  си́лами, и҆ сп҃се́тъ бцⷣе мі́ръ, хрⷭ҇то́съ и҆мѣ́ѧй  ве́лїю и҆ бога́тꙋю млⷭ҇ть. 
Та́же, Свѣ́те ти́хїй: Прокі́менъ днѐ. 
На стїхо́внѣ стїхи̑ры, мч҃нчны. Гла́съ д҃:  
Прославлѧ́ѧйсѧ въ па́мѧтехъ ст҃ы́хъ твои́хъ, хрⷭ҇тѐ  бж҃е, и҆ ѿ ни́хъ оу҆моле́нъ быва́ѧ, низпослѝ на́мъ  ве́лїю млⷭ҇ть. 
И҆́же ст҃ы́хъ мч҃нкъ прїе́мый терпѣ́нїе, и҆ ѿ на́съ  прїимѝ пѣ́нїе чл҃вѣколю́бче, да́рꙋй на́мъ тѣ́хъ  мл҃твами ве́лїю млⷭ҇ть. 
Ме́ртвенъ: Со дх҃и првⷣныхъ сконча́вшихсѧ дꙋ́шы ра̑бъ  твои́хъ сп҃се оу҆поко́й, сохранѧ́ѧ и҆̀хъ во бл҃же́ннѣй  жи́зни, ꙗ҆́же оу҆ тебѐ чл҃вѣколю́бче. 
Сла́ва, и҆ ны́нѣ, бг҃оро́диченъ: Свѣщѐ неꙋгаси́маѧ,  прⷭ҇то́ле пра́ведный, пречⷭ҇таѧ влⷣчце, молѝ сп҃сти́сѧ  дꙋша́мъ на́шымъ. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, и҆ ѿпꙋ́стъ. 
Въ пѧто́къ на повече́рїи,  
канѡ́нъ прест҃ѣ́й бцⷣѣ. Гла́съ д҃. 
Пѣ́снь а҃ 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀ ꙗ҆́кѡ въ тѷмпа́нѣ во  оу҆мерщвле́нїи тѣлесѐ, побѣ́дное воспою̀ пѣ́нїе. 
Ѿ ка́ла страсте́й, ѿ помышле́нїй треволне́нїѧ, и҆  ѿ стрѣ́лъ лꙋка́вагѡ, и҆ ѿ всѧ́кагѡ прило́га  сопроти́внагѡ сп҃сѝ дꙋ́шꙋ мою̀ ѻ҆каѧ́ннꙋю, пречⷭ҇таѧ  бг҃ороди́тельнице, и҆ ѻ҆гнѧ̀ вѣ́чнагѡ и҆схити́ мѧ. 
Возведи́ мѧ̀ чⷭ҇таѧ, и҆з̾ глꙋбины̀ прегрѣше́нїй, и҆  наста́ви къ свѣ́тꙋ бж҃е́ственныхъ за́повѣдей сп҃са  хрⷭ҇та̀ и҆ бг҃а: возсїѧ́й мѝ покаѧ́нїѧ сп҃си́тельнꙋю  зарю̀, и҆ пода́ждь жи́знь вѣ́чнꙋю. 
Сла́ва: Въ ти́нꙋ лꙋка́вꙋю впа́дсѧ ѕѡ́лъ мои́хъ,  оу҆давлѧ́юсѧ вельмѝ дѣлесы̀ лꙋка́выми, и҆ нѣ́сть  постоѧ́нїѧ: влⷣчце дв҃о мт҃и, твое́ю си́лою возведи́ мѧ,  и҆ ѻ҆гнѧ̀ и҆ мꙋ́ки и҆зба́ви мѧ̀. 
И҆ ны́нѣ: Сме́рть и҆ тлю̀ потреби́ла є҆сѝ, бцⷣе  всепѣ́таѧ, нетлѣ́нїѧ и҆сто́чникъ ро́ждши хрⷭ҇та̀,  безсме́ртїемъ оу҆краси́вша и҆ бл҃года́тїю человѣ́ческое  є҆стество̀ пренепоро́чнаѧ. 
Пѣ́снь г҃ 
І҆рмо́съ: Не мꙋ́дростїю и҆ си́лою и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче.  
Ꙗ҆́вльшисѧ, чⷭ҇таѧ дв҃о, дꙋшѝ моеѧ̀ тьмꙋ̀ ѿимѝ,  и҆ грѣхѡ́вныѧ плени̑цы расто́ргни, и҆ сп҃си́ мѧ,  молю́сѧ, застꙋпле́нїемъ твои́мъ. 
Коле́блющеесѧ прило́ги стра́стными се́рдце моѐ въ  стра́хъ бж҃їй чистѣ́йшїй оу҆твердѝ, дв҃о  пренепоро́чнаѧ, бл҃гоꙋтро́бїемъ твои́мъ. 
Сла́ва: Ѿча́ѧвсѧ по́мощи всѧ́кїѧ, къ тебѣ̀  пренепоро́чнаѧ, держа́внѣй храни́тельницѣ, и҆ покро́вꙋ  притеко́хъ: не ѿри́ни оу҆́бѡ менѐ ѿ бж҃е́ственнагѡ  покро́ва твоегѡ̀. 
И҆ ны́нѣ: И҆спещре́на рѧ́снами златы́ми ꙗ҆́кѡ  цр҃и́ца, цр҃ѧ̀ и҆ бг҃а ѡ҆деснꙋ́ю ны́нѣ предстои́ши,  влⷣчце, молѧ́щи ѡ҆ рабѣ́хъ твои́хъ. 
Пѣ́снь д҃ 
І҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀,  во ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю, и҆ сп҃сѐ зовꙋ́щыѧ: сла́ва хрⷭ҇тѐ  си́лѣ твое́й. 
Оу҆ны́нїемъ ѡ҆держи́ма мѧ̀, и҆ страсте́й  ѡ҆мраче́нїемъ всего̀ потемне́на, и҆ грѣхѡ́мъ  порабоще́на, бг҃обл҃же́ннаѧ ѻ҆трокови́це свободѝ, и҆  присво́й твоемꙋ̀ сн҃ꙋ и҆ бг҃ꙋ на́шемꙋ. 
Оу҆мерщвле́на мѧ̀ ѕло́бою льсти́вагѡ, пренепоро́чнаѧ,  ꙗ҆́кѡ жи́знь ро́ждшаѧ ѡ҆живѝ: къ тебѣ́ бо прибѣго́хъ,  и҆ погрꙋже́нна во глꙋбинѣ̀ паде́жей возведѝ, ꙗ҆́кѡ  млⷭ҇тива всенепоро́чнаѧ. 
Сла́ва: Во гро́бѣ безмѣ́рныхъ сласте́й мои́хъ  низлежꙋ̀, оу҆ны́нїемъ и҆ лѣ́ностїю ѡ҆держи́мь є҆́смь:  но ро́ждшаѧ всѣ́хъ возставле́нїе, ѡ҆живи́ мѧ бл҃га́ѧ, и҆  сп҃сѝ. 
И҆ ны́нѣ: Сщ҃е́ннꙋю тѧ̀ дре́вле прⷪ҇ро́къ го́рꙋ  бж҃е́ственнꙋю наречѐ дв҃о чⷭ҇таѧ, добродѣ́тельми всю̀  ѡ҆сѣне́нꙋ, и҆з̾ неѧ́же сп҃си́тельное сло́во ꙗ҆ви́сѧ,  въ созда́нїе и҆ просвѣще́нїе дꙋ́шъ на́шихъ.  
Пѣ́снь є҃ 
І҆рмо́съ: Нечести́вїи не оу҆́зрѧтъ сла́вы твоеѧ̀  хрⷭ҇тѐ, но мы́ тѧ̀ є҆диноро́дне, ѻ҆ч҃ескїѧ сла́вы  сїѧ́нїе бж҃ества̀, ѿ но́щи оу҆́тренююще, воспѣва́емъ  тѧ̀ чл҃вѣколю́бче. 
Да возвесели́тсѧ влⷣчце, дꙋша̀ моѧ̀ смире́ннаѧ,  боѧ́тисѧ твоегѡ̀ сн҃а, и҆ твори́ти повелѣ̑нїѧ є҆гѡ̀ ѿ  се́рдца, всенепоро́чнаѧ пречⷭ҇таѧ, мл҃твами твои́ми  наста́ви. 
Всѣ́мъ се́рдцемъ мои́мъ влⷣчце бл҃га́ѧ,  и҆сповѣ́датисѧ и҆зба́вителю сподо́би дꙋ́шꙋ мою̀  стра́стнꙋю, ѿгонѧ́щи невѣ́дѣнїе се́рдца моегѡ̀,  всенепоро́чнаѧ. 
Сла́ва: Дꙋ́шꙋ мою̀ сохранѝ ꙗ҆́кѡ зѣ́ницꙋ ѻ҆́ка,  под̾ кро́вомъ крилꙋ̀ твоє́ю бл҃га́ѧ пречⷭ҇таѧ, и҆  дꙋхѡ́въ ѿ лꙋка́выхъ томле́нїѧ и҆ мꙋче́нїѧ и҆зба́ви. 
И҆ ны́нѣ: И҆збавлѧ́ющи ꙗ҆ви́сѧ пречⷭ҇таѧ, ѿ  страсте́й наведе́нїѧ, и҆ бѣсѡ́въ лꙋка́выхъ, твоего̀  раба̀, стѧжа́вшаго тѧ̀ держа́вное застꙋпле́нїе, и҆  предста́тельницꙋ непосты́днꙋю. 
Пѣ́снь ѕ҃ 
І҆рмо́съ: Возопѝ, проѡбразꙋ́ѧ погребе́нїе  тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ  тлѝ и҆зба́ви мѧ̀, і҆и҃се цр҃ю̀ си́лъ. 
Низложѝ и҆̀же при́снѡ борю́щыѧ мѧ̀ влⷣчце, и҆  ѻ҆́блакъ лꙋка́выхъ помышле́нїй разорѝ, сл҃нца првⷣнагѡ  сꙋ́щи две́рь бг҃омт҃и. 
Возсїѧ́й мѝ покаѧ́нїѧ зарю̀ влⷣчце, и҆ ѻ҆́блаки  ѕлы́хъ помышле́нїй мои́хъ разрꙋшѝ лю́тыми прельще́нїи  привлеко́ма же и҆ растлѣва́ема. 
Сла́ва: Оу҆толѝ страсте́й мои́хъ свирѣ́пꙋю во́лнꙋ,  и҆ бꙋ́рю ѕлы́хъ помышле́нїй потребѝ, тве́рдаѧ всѣ́хъ  предста́тельнице, и҆ покро́ве, пренепоро́чнаѧ. 
И҆ ны́нѣ: Оу҆ мно́жишасѧ па́че песка̀ морска́гѡ  прегрѣшє́нїѧ дꙋшѝ моеѧ̀, и҆ ꙗ҆́кѡ бре́мѧ тѧ́жкое  низлага́етъ мѧ̀: но ты̀ дв҃о, пре́жде конца̀  оу҆ще́дривши сп҃си́ мѧ.  
Та́же, Гдⷭ҇и поми́лꙋй, три́жды. Сла́ва, и҆ ны́нѣ:  
Сѣда́ленъ, гла́съ д҃: 
Те́плое застꙋпле́нїе, є҆́же въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ  и҆зба́вихомсѧ, бцⷣꙋ вѣ́рнїи оу҆бл҃жа́емъ. 
Пѣ́снь з҃ 
І҆рмо́съ: А҆враа́мстїи и҆ногда̀ въ вавѷлѡ́нѣ  ѻ҆́троцы, пе́щный пла́мень попра́ша, пѣ́сньми  взыва́юще: ѻ҆тє́цъ на́шихъ бж҃е бл҃гослове́нъ є҆сѝ.  
Тѧ̀ бцⷣе чⷭ҇таѧ, призыва́ю вѣ́рнѡ: смире́нное моѐ  соблюдѝ се́рдце, и҆ и҆зба́ви мѧ̀ пла́мене мꙋче́нїѧ, и҆  тьмы̀ вѣ́чныѧ.  
Раздерѝ дв҃о чⷭ҇таѧ, сн҃а твоегѡ̀ копїе́мъ мои́хъ  прегрѣше́нїй рꙋкописа́нїе, и҆ и҆зба́ви мѧ̀ молю́сѧ,  ѡ҆держа́нїѧ всѧ́кагѡ, въ ча́съ кончи́ны моеѧ̀. 
Сла́ва: Оу҆гасѝ, дв҃о чⷭ҇таѧ, мои́хъ сле́зъ  стрꙋѧ́ми, и҆ твои́хъ щедро́тъ ѡ҆дожде́нїемъ пе́щь, ю҆́же  мѝ и҆схода́таи ѕѡ́лъ мои́хъ мно́жество, бѣсо́вскимъ  дѣ́йствомъ. 
И҆ ны́нѣ: И҆зба́ви на́съ и҆скꙋше́нїй находѧ́щихъ,  є҆ди́на сло́ва мт҃и приснодв҃о, и҆ всѧ́кагѡ мꙋче́нїѧ,  вои́стиннꙋ тѧ̀ разꙋ́мнѡ пою́щихъ во всѧ̑ вѣ́ки. 
Пѣ́снь и҃ 
І҆рмо́съ: И҆зба́вителю всѣ́хъ всеси́льне, посредѣ̀  пла́мене бл҃гоче́ствовавшыѧ, снизше́дъ ѡ҆роси́лъ є҆сѝ,  и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те,  по́йте гдⷭ҇а. 
Дꙋ́шꙋ мою̀ болѧ́щꙋю и҆сцѣлѝ, и҆ оу҆́мъ ѡ҆мраче́нный  просвѣтѝ, и҆ ѻ҆гнѧ̀ и҆схитѝ, и҆ вѣ́чныхъ  неизглаго́ланныхъ мꙋ́къ, бцⷣе дв҃о бг҃оневѣ́сто. 
Прекло́ньсѧ безслове́сными страстьмѝ, во глꙋбинꙋ̀  поги́бели снидо́хъ, и҆ пла́меню сожже́нїе са́мъ сѧ̀  содѣ́лахъ, ѿ ни́хже мѧ̀ и҆зба́ви бцⷣе дв҃о, раба̀  твоего̀. 
Сла́ва: Ѕѡ́лъ мои́хъ пꙋчи́нꙋ и҆зсꙋшѝ, милосе́рдїѧ  ро́ждши пꙋчи́нꙋ и҆зба́вителѧ и҆ гдⷭ҇а, и҆ плени̑цы ѕѡ́лъ  мои́хъ разрѣшѝ пре́жде кончи́ны, ꙗ҆́же сп҃са всѣ́хъ  ро́ждшаѧ. 
И҆ ны́нѣ: Вопло́щьсѧ ѿ оу҆тро́бы твоеѧ̀ гдⷭ҇ь,  гдⷭ҇ьствꙋѧй тва́рїю, и҆ тебѐ дв҃о гпⷭ҇жꙋ̀ показа̀,  ви̑димымъ же всѣ̑мъ и҆ неви̑димымъ, ꙗ҆́кѡ мт҃рь  прославлѧ́ѧ непоро́чнꙋю. 
Пѣ́снь ѳ҃ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ, тѣ́мъ тѧ̀ всѝ велича́емъ. 
Непло́дное бы́вшее бж҃е́ственныхъ добродѣ́телей  се́рдце моѐ, пречⷭ҇таѧ бцⷣе дв҃о, покажѝ плодоно́сно,  ꙗ҆́же ѿ непло́дныѧ ро́ждшаѧсѧ, хотѣ́нїемъ всѧ̑  претворѧ́ющагѡ ма́нїемъ, да пою́ тѧ всепѣ́тꙋю. 
Свѣ́томъ твои́мъ ѡ҆зари́ мѧ пренепоро́чнаѧ, ро́ждшаѧ  свѣ́тъ непристꙋ́пный, разженѝ ѻ҆́блаки страсте́й  мои́хъ, и҆ ѿ тьмы̀ несвѣ́тлыѧ и҆схити́ мѧ, и҆  бж҃е́ственнагѡ свѣ́та сподо́би: ꙗ҆́кѡ да пою̀ тѧ̀, мт҃и  дв҃о. 
Сла́ва: Кропле́нїемъ чⷭ҇таѧ, твои́хъ щедро́тъ ѡ҆мы́й  гноє́нїѧ се́рдца моегѡ̀, и҆сточа́ти мѝ при́снѡ сподо́би  стрꙋи̑ сле́зъ мои́хъ, пото́ки страсте́й оу҆кроча́ющи, и҆  мꙋ́ки и҆збавлѧ́ющи. 
И҆ ны́нѣ: Бл҃голюби́ваго бг҃а ро́ждши, бл҃голюби́ваѧ  бцⷣе, любве́ мѧ плотскі́ѧ лꙋка́выѧ ны́нѣ вско́рѣ  свободѝ влⷣчце, и҆ порабо́ти бж҃е́ственнѣй во́ли  лѣ́ностїю погиба́ющаго. 
Та́же, Досто́йно є҆́сть: и҆ покло́нъ до землѝ:  Трист҃о́е. По Ѻ҆́ч҃е на́шъ: тропа́рь, и҆ про́чее  ѻ҆бы́чно, и҆ ѿпꙋ́стъ. 
Въ сꙋббѡ́тꙋ оу҆́тра, 
по а҃-мъ стїхосло́вїи, сѣда́льны мч҃нчны, гла́съ д҃:  
Дне́сь а҆́гг҃льскаѧ вѡ́инства въ па́мѧть  стрⷭ҇тоте́рпєцъ прїидо́ша, вѣ́рныхъ мы̑сли  просвѣти́ти, и҆ вселе́ннꙋю бл҃года́тїю оу҆ѧсни́ти: ѿ  ни́хже бж҃е, оу҆моле́нъ быва́ѧ, да́рꙋй на́мъ ве́лїю  млⷭ҇ть.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Крⷭ҇то́мъ воѡрꙋжи́вшесѧ, стрⷭ҇тоте́рпцы твоѝ, хрⷭ҇тѐ  бж҃е на́шъ, побѣди́ша кѡ́зни началоѕло́бнагѡ врага̀,  возсїѧ́ша ꙗ҆́кѡ свѣти̑ла, человѣ́ки наставлѧ́юще,  даю́тъ и҆сцѣлє́нїѧ вѣ́рою просѧ́щымъ. тѣ́хъ мольба́ми  сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное, и҆ а҆́гг҃лѡмъ невѣ́домое та́инство, тобо́ю  бцⷣе сꙋ́щымъ на землѝ ꙗ҆ви́сѧ бг҃ъ, въ несли́тномъ  соедине́нїи воплоща́емь, и҆ крⷭ҇тъ во́лею на́съ ра́ди  воспрїи́мъ, и҆́мже воскр҃си́въ первозда́ннаго, сп҃се ѿ  сме́рти дꙋ́шы на́шѧ.  
По в҃-мъ стїхосло́вїи сѣда́льны, гла́съ д҃: 
Мч҃нцы твоѝ гдⷭ҇и, во страда́нїихъ свои́хъ вѣнцы̀  прїѧ́ша нетлѣ̑нныѧ ѿ тебѐ бг҃а на́шегѡ: и҆мꙋ́ще бо  крѣ́пость твою̀, мꙋчи́телей низложи́ша, сокрꙋши́ша и҆  де́монѡвъ немѡщны́ѧ де́рзѡсти. тѣ́хъ мл҃твами сп҃сѝ  дꙋ́шы на́шѧ. 
Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. 
И҆̀же во все́мъ мі́рѣ мч҃нкъ твои́хъ, ꙗ҆́кѡ  багрѧни́цею и҆ вѵ́ссомъ кровьмѝ цр҃ковь твоѧ̀  оу҆краси́вшисѧ, тѣ́ми вопїе́тъ тѝ, хрⷭ҇тѐ бж҃е:  лю́демъ твои̑мъ щедрѡ́ты твоѧ̑ низпослѝ, ми́ръ  жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лїю  млⷭ҇ть. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ є҆сѝ  гдⷭ҇и, и҆ па́мѧть и҆́хъ въ ро́дъ и҆ ро́дъ. 
Дꙋ́шы ꙗ҆́же преста́вилъ є҆сѝ сп҃се ѿ вре́менныхъ,  оу҆поко́й ꙗ҆́кѡ бл҃гоꙋтро́бенъ и҆ всеси́ленъ, и҆  є҆ди́нъ чл҃вѣколю́бецъ, простѝ ꙗ҆́кѡ ще́дръ  содѣ̑ѧннаѧ и҆́ми: и҆ поми́лꙋй млⷭ҇тиве дѣла̀ рꙋ́къ  твои́хъ, мл҃твами бцⷣы, є҆ди́не чл҃вѣколю́бче. 
Сла́ва, и҆ ны́нѣ, бг҃оро́диченъ: Чⷭ҇таѧ  всенепоро́чнаѧ и҆ неискꙋсомꙋ́жнаѧ: ꙗ҆́же є҆ди́на  безлѣ́тнаго сн҃а и҆ сло́ва бж҃їѧ въ лѣ́то ро́ждшаѧ,  сего̀ со ст҃ы́ми и҆ честны́ми патрїа́рхи, и҆ мч҃нки, и҆  прⷪ҇ро́ки, и҆ прпⷣбными молѝ, дарова́ти на́мъ  ѡ҆чище́нїе и҆ ве́лїю млⷭ҇ть. 
Канѡ́нъ ст҃ы̑мъ мч҃нкѡмъ, и҆ ст҃и́телємъ, и҆  прⷪ҇ро́кѡмъ, и҆ прпⷣбнымъ, [є҆гѡ́же краегране́сїе:  Свѣ́тлѡ похвалѧ́ю бж҃е́ствєнныѧ хрⷭ҇тѡ́вы дрꙋ́ги.]  Творе́нїе і҆ѡ́сифово. Гла́съ д҃. 
Пѣ́снь а҃ 
І҆рмо́съ: Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
Свѣтлѣ́етсѧ при́снѡ честна́ѧ цр҃ковь, по́двиги  свѣ́тлыми гдⷭ҇нихъ страда́лєцъ, и҆ хрⷭ҇та̀ возсїѧ́вшаго  сл҃нца ѿ дв҃ы, и҆ тьмꙋ̀ разгна́вшаго пре́лести,  сла́витъ почита́ющи. 
Восхва́лимъ вѣ́рнѡ хрⷭ҇тѡ́вы ст҃и́тели, и҆зрѧ̑дныѧ  лю́ди оу҆па́сшыѧ до́брѣ, и҆ свѣ́тлѡ да похва́лимъ  собо́ръ ве́сь преподо́бнѡ пожи́вшихъ, и҆ тѣлє́сныѧ  сла̑сти оу҆мертви́вшихъ дꙋ́хомъ. 
Крѣ́пость ѿ бг҃а жена́мъ дарова́сѧ, въ постѣ̀ и҆  крѣ́пкомъ страда́нїи врага̀ попра́вшымъ бл҃года́тїю:  тѣ́хъ мл҃твами гдⷭ҇и, и҆ прⷪ҇рѡ́къ ст҃ы́хъ твои́хъ  млⷭ҇ти твоѧ̑ всѣ̑мъ низпослѝ. 
Сла́ва: Ѡ҆правда́й хрⷭ҇тѐ, рабы̑ твоѧ̑, ꙗ҆̀же  пра́веднымъ промышле́нїемъ, ѿ житїѧ̀ тлѣ́ннагѡ къ  нетлѣ́ннѣй жи́зни преве́лъ є҆сѝ: со всѣ́ми же  твои́ми пра́ведными ликовствова́ти сподо́би, тѣ́хъ  презира́ѧ прегрѣшє́нїѧ. 
Бг҃оро́диченъ: И҆збавлѧ́ѧ на́съ ѿ ѡ҆сꙋжде́нїѧ  пе́рвагѡ, сн҃ъ бж҃їй, бл҃гоизво́ли чⷭ҇таѧ, и҆ сн҃ъ бы́ти  тво́й. тѣ́мже и҆ всыни́вшесѧ тебѐ ра́ди нбⷭ҇наго  бл҃гослови́мъ ѻ҆ц҃а̀, пою́ще тебѐ.  
Дрꙋгі́й канѡ́нъ оу҆со́пшымъ, є҆гѡ́же пое́мъ нарѧдꙋ̀,  и҆дѣ́же нѣ́сть мине́и, [є҆гѡ́же краегране́сїе:  Пра́вило четве́ртое, кончи́нꙋ воспомина́ѧ.] Гла́съ д҃.  
Пѣ́снь а҃ 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть.  
Припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Держа́й за деснꙋ́ю рꙋ́кꙋ ра̑бъ твои́хъ, наста́ви и҆̀хъ  на па́жить безсме́ртнꙋю сп҃се, на зрѣ́нїе добро́ты  твоеѧ̀ стрⷭ҇тоно́сцы мч҃нки оу҆моле́нъ быва́ѧ.  
Припѣ́въ: Оу҆поко́й гдⷭ҇и, дꙋ́шы оу҆со́пшихъ ра̑бъ  твои́хъ.  
Неизрече́ннꙋю и҆ бл҃же́ннꙋю сла́вꙋ твою̀,  преста́вльшыѧсѧ вѣ́рою наслѣ́довати сподо́би хрⷭ҇тѐ,  презира́ѧ прегрѣшє́нїѧ и҆́хъ, и҆ ѡ҆правда́й  бл҃года́тїю, и҆злїѧ́нїемъ твоеѧ̀ кро́ве.  
Сла́ва: Ме́ртвостїю твое́ю живоно́сною  оу҆мертви́телѧ. оу҆мертви́лъ є҆сѝ, хрⷭ҇тѐ бж҃е,  и҆̀хже прїѧ́тъ, и҆ и҆́мже твою̀ воздаѧ̀ жи́знь, са́мъ  ны́нѣ оу҆поко́й вѣ̑рныѧ рабы̑ твоѧ̑. 
И҆ ны́нѣ: Красе́нъ превысоча́йшими добро́тами, ꙗ҆́кѡ  бж҃їй сн҃ъ: а҆ ꙗ҆́кѡ и҆з̾ тебѐ дв҃о воплоти́выйсѧ и҆  на дре́вѣ повѣ́шенъ бы́въ добро́ты не и҆мѣ́ѧше,  сме́рть за всѣ́хъ прїѧ́тъ. 
Пѣ́снь г҃ 
І҆рмо́съ: Лꙋ́къ си́льныхъ и҆знемо́же, и҆  немощствꙋ́ющїи препоѧ́сашасѧ си́лою: сегѡ̀ ра́ди  оу҆тверди́сѧ въ гдⷭ҇ѣ се́рдце моѐ. 
Ꙗ҆́коже а҆́гнцы добропобѣ́днїи мч҃нцы, заколе́ни  бы́вше, хрⷭ҇тꙋ̀ принесо́шасѧ, закла́вшемꙋсѧ а҆́гнцꙋ и҆  сло́вꙋ бж҃їю за всѣ́хъ и҆збавле́нїе. 
Оу҆ста̀ бж҃їѧ бы́вше сщ҃еннотаи̑нницы, ѿ  недосто́йныхъ и҆зведо́ша достѡ́йныѧ, оу҆че́ньми  сщ҃е́нными просвѣща́юще. 
Ѡ҆брѣ́те прпⷣбныхъ сосло́вїе, воздержа́нїѧ ра́ди  пи́щꙋ неиждива́емꙋю, наслади́вшесѧ зрѣ́ньми и҆  бж҃е́ственными восхожде́ньми.  
Сла́ва: Всѧ̑ хрⷭ҇тѐ, ꙗ҆̀же въ вѣ́рѣ преста́вилъ  є҆сѝ, мольба́ми всѣ́хъ ст҃ы́хъ твои́хъ, оу҆поко́й,  презрѣ́въ ꙗ҆̀же содѣ̑ѧннаѧ въ житїѝ тѣ́хъ  прегрѣшє́нїѧ. 
Бг҃оро́диченъ: Хвалꙋ̀ бг҃ꙋ принесе́мъ, ѿ дв҃ы  ро́ждшемꙋсѧ пло́тїю, и҆ же́нъ ли́ки а҆́гг҃льскимъ ликѡ́мъ  совокꙋ́пльшемꙋ. 
И҆́нъ 
І҆рмо́съ: Не мꙋ́дростїю и҆ си́лою, и҆ бога́тствомъ  хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю  хрⷭ҇тѐ: нѣ́сть бо ст҃ъ па́че тебѐ, чл҃вѣколю́бче. 
Побѣди́вше і҆́дѡльскꙋю пре́лесть мч҃нцы, влⷣкꙋ и҆  бг҃а ны́нѣ мо́лѧтъ, дарова́ти пре́жде сконча́вшымсѧ  бж҃е́ственный поко́й. 
Ѡ҆браща́ющеесѧ ѻ҆рꙋ́жїе преминꙋ́ти бл҃говолѝ, и҆  дре́ва живо́тнагѡ подо́бно прича́стїе оу҆лꙋчи́ти, ꙗ҆̀же  преста́вилъ є҆сѝ рабы̑ твоѧ̑, влⷣко. 
Сла́ва: Въ раѝ хрⷭ҇тѐ, пи́щи водвори́тисѧ рабѡ́мъ  твои̑мъ сподо́би, и҆дѣ́же гла́съ чи́стъ пра́зднꙋющихъ,  согрѣше́нїй ѡ҆ставле́нїе тѣ̑мъ да́рꙋѧ. 
И҆ ны́нѣ: Бж҃е́ственномꙋ ржⷭ҇твꙋ̀ дв҃ство сочета́ла  є҆сѝ пречⷭ҇таѧ: зижди́телѧ бо всѧ́ческихъ несказа́ннѡ  родила̀ є҆сѝ, є҆гѡ́же хотѣ́нїю всѧ̑ повинꙋ́ютсѧ. 
Пѣ́снь д҃ 
І҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀,  во ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю, и҆ сп҃сѐ зовꙋ́щыѧ: сла́ва хрⷭ҇тѐ  си́лѣ твое́й. 
Сщ҃е́ннѣйшее просла́висѧ мч҃нкѡвъ сосло́вїе, сщ҃е́ннѡ  просла́виша оу҆́ды свои́ми гдⷭ҇а, ѿ всѣ́хъ а҆́гг҃лъ  сла́вимаго: и҆ мо́лѧтсѧ и҆зба́витисѧ на́мъ ѿ всѧ́кїѧ  ско́рби. 
Оу҆́мъ невеще́ственнагѡ свѣтозаре́нїѧ сїѧ́ющъ,  и҆мꙋ́ще бж҃е́ственнїи ст҃и́телїе, но́щь всѧ́кїѧ пре́лести  разрꙋши́сте, и҆ неле́стнымъ наставле́нїемъ наста́висте  бг҃оизбра́нное ста́до хрⷭ҇то́во къ ра́зꙋмꙋ.  
Оу҆краси́сѧ прпⷣбныхъ многочи́сленное мно́жество, и҆  возвели́чисѧ бж҃е́ственныхъ же́нъ є҆ди́нственное  торжество̀, и҆ прⷪ҇рѡ́къ почте́сѧ собо́ръ ст҃ы́й, со  а҆́гг҃льскими собо́ры соедини́всѧ ра́дꙋѧсѧ. 
Сла́ва: А҆́гг҃лѡмъ согра́ждане бы́вше ст҃і́и мч҃нцы,  оу҆со́пшымъ всѣ̑мъ и҆спроси́те ѡ҆слабле́нїе, и҆ раѧ̀  бж҃е́ственнагѡ вселе́нїе, и҆ прегрѣше́нїй коне́чное  и҆збавле́нїе. 
Бг҃оро́диченъ: И҆́же дв҃ꙋ тѧ̀ сохрани́въ по ржⷭ҇твѣ̀  нетлѣ́ннꙋ, дв҃ы всѧ̑ тебѐ ѡ҆бстоѧ́щыѧ просла́ви: съ  ни́миже непреста́ннѡ моли́сѧ, сп҃сти́сѧ ѿ всѧ́кїѧ  ско́рби и҆ напа́сти дꙋша́мъ на́шымъ. 
И҆́нъ 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Ꙗ҆́вльшесѧ мч҃нцы ꙗ҆́кѡ свѣти̑льницы, не́бо  просвѣща́ютъ цр҃ко́вное, и҆̀же и҆ оу҆ сп҃са хрⷭ҇та̀  про́сѧтъ, дарова́ти оу҆со́пшымъ ѡ҆слабле́нїе. 
Же́злъ си́лы и҆мꙋ́ще крⷭ҇тъ тво́й рабѝ твоѝ,  мїрско́е мо́ре проидо́ша: и҆̀хже вселѝ въ го́рꙋ твою̀  гдⷭ҇и, въ не́йже содѣ́лалъ є҆сѝ ст҃ы́ню. 
Сла́ва: Въ селє́нїѧ вои́стиннꙋ возлю́блєннаѧ, ꙗ҆̀же  и҆збра́лъ є҆сѝ влⷣко, и҆ ꙗ҆̀же прїѧ́лъ є҆сѝ рабы̑  твоѧ̑, бл҃говолѝ всели́тисѧ ꙗ҆́кѡ млⷭ҇рдъ, и҆дѣ́же  првⷣныхъ дꙋ́си. 
И҆ ны́нѣ: И҆́же ме́ртвыми и҆ живы́ми ѡ҆блада́ѧй,  вопло́щьсѧ ꙗ҆́кѡ человѣ́къ и҆з̾ тебѐ бг҃омт҃и,  сме́рть претерпѣ̀ пло́тїю безсме́ртный, разрꙋши́въ  сме́рти си́лꙋ. 
Пѣ́снь є҃ 
І҆рмо́съ: Ты̀ гдⷭ҇и мо́й, свѣ́тъ въ мі́ръ прише́лъ  є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющыѧ тѧ̀.  
Возноси́ми на крⷭ҇тъ и҆ колесы̀ сокрꙋша́еми,  ссѣца́еми же на оу҆́ды крѣ́пцыи мч҃нцы, бг҃ꙋ  ꙗ҆ви́шасѧ не ѿсѣ́чени.  
Спаси́телїе вѣ̑рнымъ, ст҃и́телїе бы́вше, приведо́сте  а҆́гнцꙋ и҆ влⷣцѣ, и҆̀хже пастѝ преподо́бнѣ  ввѣ́ристесѧ. 
Мѧте́жей мїрски́хъ ѿлꙋчи́вшесѧ прпⷣбнїи,  оу҆мири́сте сердца̀ ѿ страсте́й, и҆ всѣ́хъ бг҃ꙋ  сы́нове бы́сте. 
Сла́ва: Бж҃е́ственнїи прⷪ҇ро́цы, и҆ же́нъ сосло́вїе  бг҃ꙋ оу҆годи́вшїи, пре́жде оу҆со́пшымъ проси́те поко́й. 
Бг҃оро́диченъ: Бг҃ъ въ тѧ̀ всели́всѧ пречⷭ҇таѧ дв҃о,  содѣ́ла человѣ́ки своеѧ̀ сла́вы бж҃е́ствєннаѧ жили̑ща. 
И҆́нъ І҆рмо́съ то́йже. 
Ты̀ гдⷭ҇и, твоегѡ̀ влⷣчествїѧ просла́вилъ є҆сѝ  мч҃нки: тѣ́хже ра́ди пре́жде оу҆со́пшыѧ оу҆поко́й,  ꙗ҆́кѡ бл҃гоꙋтро́бенъ. 
Нерѣши́мый живо́тъ, кра́сное ра́дованїе, и҆  непрестаю́щее весе́лїе, пре́жде оу҆ме́ршымъ пода́ждь,  многомлⷭ҇тиве. 
Сла́ва: Є҆ди́не бл҃же, и҆ и҆сто́чниче бл҃гости,  оу҆поко́й и҆̀же въ вѣ́рѣ, и҆ твое́мъ позна́нїи житїѐ  сконча́вшихъ.  
И҆ ны́нѣ: Пое́мъ тѧ̀ бг҃омт҃и, є҆́юже сꙋ́щымъ во  тьмѣ̀ возсїѧ̀ неизрече́нный и҆ непристꙋ́пный свѣ́тъ, и҆  любо́вїю бл҃жи́мъ. 
Пѣ́снь ѕ҃ 
І҆рмо́съ: Прїидо́хъ во глꙋбины̑ морскі̑ѧ, и҆ потопи́ла  мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ  и҆з̾ глꙋбины̀ возведѝ живо́тъ мо́й, многомлⷭ҇тиве. 
Ꙗ҆́кѡ прече́стно ка́менїе мч҃нцы, по землѝ премꙋ́дрѡ  валѧ́ющесѧ, ѕлоче́стїѧ зда́нїе всѐ низверго́сте, и҆  хра́мы бж҃їѧ бы́сте. 
Ѿ рꙋкѝ наси́льственныѧ сп҃са́ете подрꙋ́чники всѧ̑,  ст҃и́телїе, првⷣнїи и҆ прпⷣбнїи, и҆̀же ѡ҆ хрⷭ҇тѣ̀  ста́до соблюда́юще: сегѡ̀ ра́ди оу҆бл҃жа́етесѧ. 
Рече́нїємъ прⷪ҇ро́чєскимъ послѣ́дꙋюще, же́нъ  мно́жество, во страда́нїихъ же и҆ въ постѣ̀, ѿ жены̀  дв҃ы возсїѧ́вшемꙋ, бг҃ꙋ сло́вꙋ оу҆годи́ша.  
Сла́ва: Всѣ̑мъ животѐ оу҆ме́ршымъ, ꙗ҆̀же ѿ на́съ  въ вѣ́рѣ преше́дшыѧ къ тебѣ̀ зижди́телю, во свѣ́тѣ  со ст҃ы́ми твои́ми многомлⷭ҇тиве, сподо́би. 
Бг҃оро́диченъ: Оу҆сты̀, и҆ ѧ҆зы́комъ, и҆ се́рдцемъ  и҆сповѣ́даю тѧ̀ ѻ҆трокови́це, бг҃а на́шегѡ чⷭ҇тꙋю  мт҃рь: и҆ твои́мъ хода́тайствомъ и҆зба́ви мѧ̀ вѣ́чнагѡ  ѡ҆сꙋжде́нїѧ. 
И҆́нъ 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Копїѐ бж҃е́ствєннаѧ твоѧ̑ ре́бра пробо́дшее,  ѡ҆браща́ющеесѧ ѻ҆рꙋ́жїе оу҆ви́дѣвше сп҃се, да  ѿстꙋ́питъ ѿ ра̑бъ твои́хъ мольба́ми стрⷭ҇тоте́рпєцъ  твои́хъ. 
На дре́вѣ повѣ́шенъ бы́въ сп҃се мо́й, ра́й  ѿве́рзлъ є҆сѝ: въ вѣ́рѣ оу҆́бѡ преста́влєныѧ  во́нь вселѝ, ꙗ҆́кѡ ще́дръ, и҆ твоеѧ̀ жи́зни  прича́стники покажѝ. 
Сла́ва: Па́жити живо́тныѧ сподо́би наслади́тисѧ, и҆̀же  къ тебѣ̀ влⷣко бл҃гоче́стнѡ преходѧ́щыѧ сме́ртїю, и҆ съ  првⷣными и҆̀же ѿ вѣ́ка сопричтѝ. 
И҆ ны́нѣ: Сло́во ꙗ҆́кѡ бг҃ъ сы́й неви́димь, и҆  вопло́щьсѧ ви́димь бы́сть, ѿ дв҃ы ѻ҆трокови́цы  неискꙋсомꙋ́жныѧ, и҆ сме́ртїю свое́ю сме́рть разрꙋшѝ. 
Пѣ́снь з҃ 
І҆рмо́съ: А҆враа́мстїи и҆ногда̀ въ вавѷлѡ́нѣ  ѻ҆́троцы пе́щный пла́мень попра́ша, пѣ́сньми взыва́юще:  ѻ҆тє́цъ на́шихъ бж҃е бл҃гослове́нъ є҆сѝ. 
Влⷣки хрⷭ҇та̀ ѡ҆свѧщє́нныѧ сосꙋ́ды, цр҃кве забра̑ла  и҆ столпы̀ гдⷭ҇ни мч҃нки въ весе́лїи дꙋшѝ воспои́мъ  согла́снѡ. 
Ст҃и́телїе хрⷭ҇тѡ́вы, и҆ прпⷣбныхъ всѣ́хъ ли́къ  бж҃е́ственный ра́дꙋетсѧ съ вы́шними си́лами: тѣ́хъ  мл҃твами хрⷭ҇тѐ, сп҃са́й пою́щыѧ тѧ̀.  
Терпѣ́нїе бл҃го́е же́нъ преподо́бнѣ и҆ страда́льнѣ  просїѧ́вшихъ и҆ вѣ́рою по́стничествовавшихъ, є҆́ѵꙋ  послꙋша́нїемъ оу҆ѧзви́вшаго низложѝ. 
Сла́ва: Ты̀ и҆́же а҆́да разрꙋши́вый, и҆ сме́рть  попра́вый, твое́ю сме́ртїю, ꙗ҆̀же преста́вилъ є҆сѝ въ  вѣ́рѣ оу҆поко́й, и҆ раѧ̀ покажѝ жи́тели. 
Бг҃оро́диченъ: Пла́мень и҆́же кꙋпинꙋ̀ дре́вле не  ѡ҆палѧ́ющїй, ви́дѧ законополо́жникъ, наꙋча́шесѧ ѡ҆́бразꙋ  ржⷭ҇тва̀ твоегѡ̀, бг҃ороди́тельнице дв҃о, при́снѡ  бл҃гослове́ннаѧ. 
И҆́нъ 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Терпѣ́нїе же и҆ пожда́нїе, и҆ крѡ́ви всѣ́хъ мч҃нкъ,  и҆збавле́нїе прїе́мъ, бл҃гоче́стнѡ оу҆со́пшыѧ оу҆ тебѐ  оу҆поко́й, ꙗ҆́кѡ млⷭ҇тивъ и҆ бл҃гопремѣни́тель. 
Причета́вый къ перворѡ́днымъ, и҆ првⷣнымъ твои̑мъ  сп҃се, дꙋ́шы ра̑бъ твои́хъ къ тебѣ̀ преста́влєныѧ,  сподо́би непреста́ннѡ тебѐ наслажда́тисѧ, всѣ́ми  владꙋ́щагѡ. 
Сла́ва: Съ весе́лїемъ и҆ со дерзнове́нїемъ и҆  свѣ́тлостїю сло́ве бж҃їй и҆зба́вителю, бл҃говолѝ ꙗ҆́кѡ  бг҃ъ на ѻ҆́блацѣхъ срѣ́сти тѧ̀, и҆̀хже ты̀ прїѧ́лъ  є҆сѝ ны́нѣ ꙗ҆́кѡ млⷭ҇тивъ. 
И҆ ны́нѣ: Бл҃гослове́ннаѧ бг҃ороди́тельнице дв҃о  мт҃и, ра́дꙋйсѧ: тебе́ бо ра́ди бы́сть вои́стиннꙋ сме́рти  потребе́нїе, живо́тъ же неразори́мый оу҆ме́ршымъ  дарова́сѧ. 
Пѣ́снь и҃ 
І҆рмо́съ: И҆зба́вителю всѣ́хъ всеси́льне, посредѣ̀  пла́мене бл҃гоче́ствовавшыѧ, снизше́дъ ѡ҆роси́лъ є҆сѝ,  и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те,  по́йте гдⷭ҇а. 
Ст҃и́телїе, прⷪ҇ро́цы, и҆ мч҃нцы, сщ҃е́нный по́двигъ  сконча́вшїи, сщ҃е́нное оу҆лꙋчи́ша водворе́нїе со  а҆́гг҃лы: съ ни́миже про́сѧтъ ѡ҆чище́нїѧ на́мъ всѣ̑мъ и҆  ве́лїѧ млⷭ҇ти.  
Просвѣти́вшесѧ дꙋ́хомъ прпⷣбнїи, бѣсо́вскꙋю тьмꙋ̀  погꙋби́ша: съ ни́миже сщ҃енномч҃нцы, и҆ ст҃и́телїе,  прⷪ҇ро́цы съ првⷣными, бг҃а во хвале́нїи сла́вѧтъ. 
И҆́же пре́жде безꙋ́мїемъ хвалѧ́йсѧ погꙋби́ти зе́млю и҆  мо́ре, жена́ми всегда̀ попира́етсѧ, страда́нїемъ же и҆  посто́мъ послꙋжи́вшими бг҃ꙋ со оу҆се́рдїемъ. 
Сла́ва: Ѡ҆ всѣ́хъ хрⷭ҇тѐ, мо́лимсѧ тѝ, вѣ́рою  оу҆со́пшихъ, ꙗ҆́кѡ млⷭ҇рдъ си́хъ къ ликѡ́мъ причтѝ  сп҃са́емыхъ, непреста́ннѡ вопїю́щихъ: всѧ̑ дѣла̀  бл҃гослови́те гдⷭ҇нѧ гдⷭ҇а. 
Бг҃оро́диченъ: Млⷭ҇ти твоеѧ̀ сподо́би мѧ̀,  бл҃гомлⷭ҇тивное сло́во ро́ждшаѧ, бг҃ороди́тельнице  влⷣчце, и҆ вопїю́ща мѧ̀ сп҃сѝ: всѧ̑ дѣла̀  бл҃гослови́те гдⷭ҇нѧ гдⷭ҇а. 
И҆́нъ 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Мч҃нкѡвъ прїе́млѧ молє́нїѧ, и҆ ми́лованїе къ  є҆диноплеме́нномꙋ, дꙋ́шы оу҆поко́й влⷣко, въ вѣ́рѣ  твое́й оу҆со́пшихъ, грѣхѝ презрѧ̀ си́хъ вопїю́щихъ  тѝ: всѧ̑ дѣла̀ бл҃гослови́те гдⷭ҇нѧ гдⷭ҇а. 
Ме́ртвъ со беззако́нникома вмѣни́всѧ, мє́ртвымъ  и҆сточи́лъ є҆сѝ жи́знь безсме́ртнꙋю, преста́влєныѧ  оу҆́бѡ рабы̑ твоѧ̑ ѡ҆ наде́жди воскрⷭ҇нїѧ, црⷭ҇твїе  твоѐ оу҆лꙋчи́ти сподо́би сп҃се, тебѣ̀ вопїю́щихъ: всѧ̑  дѣла̀ бл҃гослови́те гдⷭ҇нѧ гдⷭ҇а. 
Сла́ва: Вои́стиннꙋ приснотекꙋ́щїй и҆сто́чниче  бл҃гости, въ нбⷭ҇ныхъ селе́нїихъ сконча́вшыѧсѧ рабы̑  твоѧ̑, и҆ житїѐ тлѣ́нное ѡ҆ста́вльшыѧ, кро́ткѡ сп҃се,  примирѝ, тебѣ̀ вопїю́щыѧ: всѧ̑ дѣла̀ бл҃гослови́те  гдⷭ҇нѧ гдⷭ҇а. 
И҆ ны́нѣ: Є҆ди́на ты̀ ꙗ҆ви́ласѧ є҆сѝ на землѝ  дв҃о пречⷭ҇таѧ, и҆ мт҃и безмꙋ́жнаѧ: бг҃а бо родила̀  є҆сѝ влⷣчце па́че сло́ва и҆ смы́сла, и҆ вѣ́чнꙋю  жи́знь мє́ртвымъ и҆сточи́ла є҆сѝ. тѣ́мже вси́ тѧ  бл҃гослови́мъ, мр҃і́е бг҃оневѣ́сто.  
Пѣ́снь ѳ҃ 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть, ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ: тѣ́мъ тѧ̀ всѝ велича́емъ. 
Ви́дѣвше бж҃е́ствєнныѧ да́ры мч҃нцы, и҆ по́чєсти  прїе́млюще вели́кихъ свои́хъ болѣ́зней, ра́дꙋютсѧ  хрⷭ҇та̀ велича́юще, си́хъ вои́стиннꙋ возвели́чившаго, и҆  побѣдоно́сцы показа́вшаго. 
Ꙗ҆́кѡ ст҃и́тельствꙋюще лю́демъ, поста́влени бы́вше  ст҃и́телїе бг҃опроповѣ̑дницы, ꙗ҆́кѡ просвѣти́вшесѧ  посто́мъ, со́лнца свѣтлѣ́йше прпⷣбнїи просїѧ́сте,  вѣ́рныхъ ѡ҆зарѧ́юще дѣ́лъ вели́кихъ ꙗ҆вле́нїемъ. 
Со сщ҃енномч҃нки кꙋ́пнѡ, и҆ со всѣ́ми прⷪ҇ро́ки,  оу҆бл҃жи́мъ всѧ̑ прпⷣбныѧ и҆ првⷣники, и҆ жєны̀  свѣ́тлѡ оу҆годи́вшыѧ, тѣ́хъ мольба́ми хрⷭ҇тѐ,  вопїю́ще: и҆зба́ви гее́нны дꙋ́шы на́шѧ. 
Сла́ва: Є҆ѧ́же сподо́бишасѧ ра́дости ст҃і́и, и҆̀же  до́брѣ тебѣ̀ хрⷭ҇тѐ оу҆годи́вшїи, тоѧ̀  преста́вльшыѧсѧ къ тебѣ̀ вѣ́рою сподо́би, тѣ́хъ  презира́ѧ согрѣшє́нїѧ, гдⷭ҇и є҆ди́не многомлⷭ҇тиве.  
Бг҃оро́диченъ: Ꙗ҆́вльшисѧ вы́шнихъ херꙋві̑мъ  всенепоро́чнаѧ превы́шши, ꙗ҆́кѡ ро́ждши содержи́телѧ  всѧ́ческихъ, вы́шши оу҆́мъ мо́й содѣ́лай, на стра̑сти  плѡтскі́ѧ оу҆крѣплѧ́ющи мѧ̀, влⷣчнѧѧ твори́ти  хотѣ̑нїѧ. 
И҆́нъ І҆рмо́съ то́йже. 
Да́лъ є҆сѝ и҆́стиннымъ страда́льцємъ, и҆ мч҃нкѡмъ  дерзнове́нїе моли́ти тѧ̀ гдⷭ҇и: да́ждь же вѣ́рою  преста́вльшымсѧ, бж҃е́ственное тѣ́хъ ра́ди и҆збавле́нїе,  въ мѣ́сто селе́нїѧ ст҃а́гѡ всели́тисѧ да́рꙋѧ. 
Манове́нїемъ вседѣ́тельнымъ, и҆́же всѧ́чєскаѧ  поле́знѣ содѣ́ловаѧ, живы́ми и҆мѣ́ѧ ѻ҆́бласть, и҆  ме́ртвыми гдⷭ҇ьствꙋѧ, ꙗ҆́кѡ всеси́ленъ, оу҆чинѝ,  ꙗ҆̀же преста́вилъ є҆сѝ рабы̑ твоѧ̑ на вода́хъ  поко́йныхъ. 
Сла́ва: И҆́же є҆стество́мъ сы́й ꙗ҆́кѡ бл҃гъ, и҆́же  бога́тый въ ми́лостехъ и҆ въ бл҃гости, и҆зба́ви ѿ тьмы̀  кромѣ́шнїѧ, призыва́ющыѧ твоѐ и҆́мѧ, вѣ́рою  ѡ҆правда́въ и҆ бл҃года́тїю, си́хъ просвѣтѝ, ꙗ҆́кѡ  чл҃вѣколю́бецъ. 
Бг҃оро́диченъ: Ѡ҆́бразы, всенепоро́чнаѧ, твоегѡ̀  ржⷭ҇тва̀ прⷪ҇ро́цы проповѣ́даша, и҆́накѡ же дрꙋзі́и  пресла́внѡ тебѣ̀ нарица̑нїѧ слага́юще: живо́тъ бо во  а҆́дѣ сꙋ́щымъ родила̀ є҆сѝ, держа́вꙋ сме́рти  разрꙋша́ющїй. 
Та́же, Досто́йно є҆́сть: И҆ покло́нъ, є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На хвали́техъ стїхи̑ры мч҃нчны, гла́съ д҃: 
Кто̀ не оу҆жаса́етсѧ зрѧ̀, ст҃і́и мч҃нцы, по́двига  до́брагѡ, и҆́мже подвиза́стесѧ; ка́кѡ во пло́ти сꙋ́ще,  безпло́тнаго врага̀ побѣди́сте, хрⷭ҇та̀ и҆сповѣ́дающе,  и҆ крⷭ҇то́мъ воѡрꙋжи́вшесѧ; тѣ́мже досто́йнѡ ꙗ҆ви́стесѧ  бѣсѡ́въ прогони́тели, и҆ ва́рварѡвъ побѣди́тели,  непреста́ннѡ молѧ́щесѧ сп҃сти́сѧ дꙋша́мъ на́шымъ. 
А҆́гг҃лѡмъ соприча̑стницы бы́сте, ст҃і́и мч҃нцы, на  сꙋди́щи хрⷭ҇та̀ мꙋ́жески проповѣ́давше: всѧ̑ бо ꙗ҆́же  въ мі́рѣ ѡ҆ста́висте кра̑снаѧ ꙗ҆́кѡ не сꙋ̑ща, вѣ́рꙋ же  ꙗ҆́кѡ наде́ждꙋ тве́рдꙋ оу҆держа́сте, тѣ́мже и҆ ле́сть  ѿгна́вше, и҆сточа́ете вѣ̑рнымъ и҆сцѣле́нїй  дарова̑нїѧ, непреста́ннѡ молѧ́щесѧ сп҃сти́сѧ дꙋша́мъ  на́шымъ. 
Ка́кѡ ва́шымъ подвигѡ́мъ не оу҆диви́мсѧ, ст҃і́и  мч҃нцы; ꙗ҆́кѡ тѣ́ломъ оу҆мира́ющимъ ѡ҆бложе́ни,  безплѡ́тныѧ врагѝ побѣди́сте, не оу҆страши́ша ва́съ  мꙋчи́тєльскаѧ прещє́нїѧ, ни оу҆жаси́ша ва́съ мꙋ́къ  приложє́нїѧ, вои́стиннꙋ досто́йнѡ ѿ хрⷭ҇та̀  просла́вистесѧ. 
Честна̀ сме́рть ст҃ы́хъ твои́хъ гдⷭ҇и, мече́мъ бо и҆  ѻ҆гне́мъ, и҆ дꙋше́ю сокрꙋше́нною пролїѧ́ша кро́вь свою̀,  оу҆пова́нїе и҆мꙋ́ще на тѧ̀, воспрїѧ́ти трꙋдѡ́въ мздꙋ̀:  претерпѣ́ша бо и҆ прїѧ́ша ѿ тебѐ сп҃се, ве́лїю  млⷭ҇ть.  
Ме́ртвенъ: Въ поко́ищи твое́мъ гдⷭ҇и, и҆дѣ́же всѝ  ст҃і́и твоѝ почива́ютъ, оу҆со́пшыѧ рабы̑ твоѧ̑ поко́й,  ꙗ҆́кѡ є҆ди́нъ сы́й чл҃вѣколю́бецъ. 
Сла́ва: Гдѣ̀ є҆́сть мі́ра пристра́стїе; гдѣ̀  є҆́сть привре́менное мечта́нїе; гдѣ̀ є҆́сть зла́то и҆  сребро̀; гдѣ̀ є҆́сть рабѡ́въ мно́жество и҆ молва̀; всѧ̑  пра́хъ, всѧ̑ пе́пелъ, всѧ̑ сѣ́нь! но прїиди́те  возопїи́мъ безсме́ртномꙋ цр҃ю̀: гдⷭ҇и, вѣ́чныхъ твои́хъ  бла̑гъ сподо́би преста́вльшыѧсѧ ѿ на́съ, и҆ оу҆поко́й  ты̑ѧ въ нестарѣ́емомъ бл҃же́нствѣ. 
И҆ ны́нѣ, бг҃оро́диченъ: Є҆ди́на чⷭ҇таѧ и҆ пречⷭ҇таѧ  дв҃о, ꙗ҆́же бг҃а безсѣ́меннѡ ро́ждшаѧ, молѝ сп҃сти́сѧ  дꙋша́мъ на́шымъ.  
На стїхо́внѣ стїхи̑ры поко́йны, гла́съ д҃: 
Подо́бенъ: Да́лъ є҆сѝ зна́менїе: 
Вои́стиннꙋ стра́шно є҆́сть та́инство сме́ртное: ка́кѡ  дꙋша̀ ѿ тѣ́ла нꙋ́ждею разлꙋча́етсѧ, ѿ соста̑въ и҆  сочета́нїѧ є҆сте́ственнагѡ соꙋ́за бж҃е́ственнымъ  хотѣ́нїемъ раздѣлѧ́етсѧ; тѣ́мже тебѣ̀ мо́лимсѧ:  преста́влєныѧ оу҆поко́й въ кро́вѣ пра́ведныхъ твои́хъ,  жизнода́вче чл҃вѣколю́бче. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и.  
Со́нъ ꙗ҆влѧ́етсѧ, вѣ́рꙋющымъ въ тѧ̀ сме́рть, тебѣ̀  положе́нꙋ во гро́бѣ, всѣ́ми владꙋ́щемꙋ, и҆ сме́ртнꙋю  держа́вꙋ разо́ршемꙋ, и҆ оу҆праздни́вшемꙋ є҆ѧ̀ наси́лїе  многолѣ́тное. тѣ́мже тѝ мо́лимсѧ: преста́влєныѧ  оу҆чинѝ въ ра́дости ст҃ы́хъ твои́хъ, и҆ въ пра́ведныхъ  свѣ́тлости.  
Сті́хъ: Дꙋ́шы и҆́хъ во бл҃ги́хъ водворѧ́тсѧ.  
Ты̀ пра́вда же и҆ ѡ҆свѧще́нїе на́мъ бы́лъ є҆сѝ, и҆  дꙋша́мъ и҆збавле́нїе: ѻ҆ц҃ꙋ́ бо приве́лъ є҆сѝ  ѡ҆пра́вданы и҆ и҆зба́влены, воспрїе́мъ на́ше до́лжное  запреще́нїе. и҆ ны́нѣ мо́лимъ тѧ̀: преста́влєныѧ  оу҆поко́й въ ра́дости и҆ свѣ́тлости ст҃ы́хъ твои́хъ,  бл҃года́телю и҆ чл҃вѣколю́бче.  
Сла́ва, и҆ ны́нѣ, бг҃оро́диченъ: Словесє́мъ  послѣ́дꙋюще бг҃оглаго́ливыхъ прⷪ҇рѡ́къ, бцⷣꙋ тѧ̀  всенепоро́чнаѧ, мꙋ́дрствꙋемъ: бг҃а бо родила̀ є҆сѝ  воплоти́вшагосѧ недомы́сленнѡ, и҆зба́вльшаго на́съ  плѣне́нныхъ согрѣше́нїи. є҆го́же ны́нѣ молѝ  пречⷭ҇таѧ, преста́влєныѧ рабы̑ твоѧ̑ свои́мъ  просвѣти́ти ѡ҆заре́нїемъ. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропа́рь, є҆ктенїа̀, и҆ ча́съ а҃-й: ѱалмы̀ ѻ҆бы̑чныѧ,  и҆ ѿпꙋ́стъ. 
Въ сꙋббѡ́тꙋ бл҃жє́нны. Гла́съ д҃: 
Дре́вомъ а҆да́мъ раѧ̀ бы́сть и҆зселе́нъ: дре́вомъ же  крⷭ҇тнымъ разбо́йникъ въ ра́й всели́сѧ. ѻ҆́въ оу҆́бѡ  вкꙋ́шъ, за́повѣдь ѿве́рже сотво́ршагѡ: ѻ҆́въ же  сраспина́емь, бг҃а и҆сповѣ́да таѧ́щагосѧ, помѧни́ мѧ  вопїѧ̀, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Распала́ющесѧ хрⷭ҇то́вою любо́вїю, ст҃і́и мч҃нцы,  ѕлоче́стїѧ ѻ҆́гнь ѡ҆роше́нїемъ пѡ́двигъ оу҆гаси́сте, и҆  свѣти́льницы многосвѣ́тлїи цр҃кве ꙗ҆ви́стесѧ,  ѿгонѧ́юще бл҃гостїю тьмꙋ̀ недꙋ́гѡвъ и҆ скорбе́й ѿ  дꙋ́шъ на́шихъ. тѣ́мже до́лжнѡ похвалѧ́емъ ва́съ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Ст҃и́телїе сщ҃е́ннїи, и҆ прⷪ҇рѡ́къ бж҃е́ственное  сосло́вїе, и҆ прпⷣбныхъ ли́цы, и҆ же́нъ ст҃ы́хъ  є҆ди́нственное торжество̀, бг҃ꙋ оу҆годи́вше  добродѣ́тельными дѣѧ́нїи, и҆ просла́вишасѧ. тѣ́хъ  оу҆бл҃жа́емъ, мольба́ми и҆́хъ молѧ́ще, полꙋчи́ти  вѣ́чный живо́тъ и҆ просвѣще́нїе. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
И҆дѣ́же сїѧ́етъ тво́й свѣ́тъ, и҆ и҆дѣ́же ли́цы  ст҃ы́хъ ра́дꙋютсѧ, ѿню́дꙋже ѿбѣжѐ воздыха́нїе и҆  болѣ́знь, оу҆чинѝ рабы̑ твоѧ̑ пре́жде сконча́вшыѧсѧ,  и҆ ѡ҆ста́вльшыѧ житїѐ многоболѣ́зненное, пѣ́ти твою̀  неизрече́ннꙋю хрⷭ҇тѐ бл҃госты́ню, презрѣ́въ и҆́хъ  прегрѣшє́нїѧ, ꙗ҆̀же на землѝ содѣ́ѧша. 
Сла́ва: Неразлꙋ́чнаѧ трⷪ҇це, ꙗ҆̀же во ѻ҆ц҃ѣ̀, и҆  сн҃ѣ, и҆ дх҃ѣ, соединѧ́ема всѧ́чески, неслива́ема  со́бствы, є҆ди́нице трїѷпоста́снаѧ, оу҆ме́ршыѧ  вѣ́рнѡ оу҆ тебѐ поко́й, мольба́ми ст҃ы́хъ твои́хъ  мч҃нкъ, ѻ҆тє́цъ же и҆ чⷭ҇тны́хъ прⷪ҇рѡ́къ, подаю́щи  ѡ҆чище́нїе дꙋша́мъ на́шымъ. 
И҆ ны́нѣ: Є҆го́же родѝ ѻ҆ц҃ъ пре́жде денни́цы,  сло́во зачала̀ є҆сѝ, и҆ родила̀ є҆сѝ пло́тїю, бы́вша  человѣ́ка соверше́нна, двѣма̀ познава́ема дѣ́йствы,  пречⷭ҇таѧ, и҆ во́лема. того̀ оу҆́бѡ молѝ, ꙗ҆́кѡ  зижди́телѧ и҆ гдⷭ҇а, оу҆ще́дрити на́съ тебѐ пою́щихъ,  ѻ҆трокови́це бг҃оневѣ́стнаѧ. 
Коне́цъ четве́ртомꙋ гла́сꙋ. 


Гла́съ є҃. 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, поста́вимъ стїхѡ́въ д҃: и҆ пое́мъ  стїхи̑ры воскре́сны ѻ҆смогла́сника г҃, повторѧ́юще а҃-ю,  гла́съ є҃: 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Чⷭ҇тны́мъ твои́мъ крⷭ҇то́мъ хрⷭ҇тѐ, дїа́вола  посрами́лъ є҆сѝ, и҆ воскрⷭ҇нїемъ твои́мъ жа́ло  грѣхо́вное притꙋпи́лъ є҆сѝ, и҆ сп҃слъ є҆си́ ны ѿ  вра́тъ сме́ртныхъ: сла́вимъ тѧ̀ є҆диноро́дне. 
Воскрⷭ҇нїе даѧ́й ро́дꙋ человѣ́ческомꙋ: ꙗ҆́кѡ ѻ҆вча̀  на заколе́нїе веде́сѧ: оу҆страши́шасѧ сегѡ̀ кнѧ́зи  а҆́дстїи, и҆ взѧ́шасѧ врата̀ плачє́внаѧ. вни́де бо цр҃ь  сла́вы хрⷭ҇то́съ, глаго́лѧ сꙋ́щымъ во оу҆́захъ,  и҆зыди́те: и҆ сꙋ́щымъ во тьмѣ̀, ѿкры́йтесѧ. 
Ве́лїе чꙋ́до, неви́димыхъ содѣ́тель, за  чл҃вѣколю́бїе пло́тїю пострада́въ, воскр҃се  безсме́ртный. прїиди́те ѻ҆те́чєствїѧ ꙗ҆зы̑къ, томꙋ̀  поклони́мсѧ: бл҃гоꙋтро́бїемъ бо є҆гѡ̀ ѿ пре́лести  и҆зба́вльшесѧ, въ трїе́хъ ѵ҆поста́сѣхъ є҆ди́наго бг҃а  пѣ́ти навыко́хомъ. 
Сла́ва, и҆ ны́нѣ, бг҃оро́диченъ: Бг҃олѣ́пнꙋю и҆  чⷭ҇тнꙋ́ю ѻ҆трокови́цꙋ почти́мъ, пречⷭ҇тнꙋ́ю херꙋві́мѡвъ:  содѣ́тель бо всѣ́хъ вочл҃вѣ́читисѧ восхотѣ́вый, въ  тꙋ́ю всели́сѧ неизрече́ннѡ. ѽ стра́нныхъ веще́й, и҆  пресла́вныхъ та́инствъ! кто̀ не оу҆диви́тсѧ ѡ҆ се́мъ  внꙋши́вый, ꙗ҆́кѡ бг҃ъ человѣ́къ быва́етъ, и҆  преложе́нїе въ не́мъ не бѣ̀; и҆ дв҃ства врата̀ про́йде,  и҆ оу҆мале́нїе въ не́мъ не ѡ҆ста́висѧ, ꙗ҆́коже  прⷪ҇ро́къ глаго́летъ: человѣ́къ сїѧ̑ не про́йдетъ  когда̀, то́кмѡ є҆ди́нъ гдⷭ҇ь бг҃ъ і҆и҃левъ, и҆мѣ́ѧй  ве́лїю млⷭ҇ть.  
Та́же, свѣ́те ти́хїй: 
Посе́мъ прокі́менъ: Гдⷭ҇ь воцр҃и́сѧ: три́жды. Сті́хъ:  Ѡ҆блече́сѧ гдⷭ҇ь въ си́лꙋ, и҆ препоѧ́сасѧ.  
Та́же, Сподо́би гдⷭ҇и въ ве́черъ се́й: 
І҆ере́й же є҆ктенїѝ не глаго́летъ, но пое́мъ на  стїхо́внѣ стїхи́рꙋ воскрⷭ҇нꙋ, гла́съ є҃: 
Тебѐ воплоще́ннаго сп҃са хрⷭ҇та̀, и҆ нб҃съ не  разлꙋчи́вшасѧ, во гла́сѣхъ пѣ́нїй велича́емъ: ꙗ҆́кѡ  крⷭ҇тъ и҆ сме́рть прїѧ́лъ є҆сѝ за ро́дъ на́шъ, ꙗ҆́кѡ  чл҃вѣколю́бецъ гдⷭ҇ь, и҆спрове́ргїй а҆́дѡва врата̀,  тридне́внѡ воскре́слъ є҆сѝ, сп҃са́ѧ дꙋ́шы на́шѧ. 
И҆́ны стїхи̑ры подо́бны прест҃ѣ́й бцⷣѣ, гла́съ є҃: 
Подо́бенъ: Ра́дꙋйсѧ по́стникѡмъ: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ.  
Рꙋ́цѣ простира́ю къ тебѣ̀, и҆ скве́рнѣи оу҆стнѣ̀  ѿверза́ю къ моле́нїю, и҆ преклонѧ́ю серде́чное  колѣ́но, и҆ оу҆́мнѡ нога́мъ твои̑мъ пречи̑стымъ ны́нѣ  прикаса́юсѧ, чⷭ҇таѧ: и҆ припа́даю къ тебѣ̀: бѡлѣ́зни  моѧ̑ и҆сцѣлѝ, лѣ̑тныѧ моѧ̑ мнѡ́гїѧ и҆ неисцѣ̑льныѧ  бл҃гостїю твое́ю и҆сцѣлѝ стрꙋ́пы. и҆зба́ви ѿ  ви́димыхъ врагѡ́въ и҆ неви́димыхъ: ѡ҆блегчѝ  ѻ҆трокови́це, тѧготꙋ̀ лѣ́ности моеѧ̀, ꙗ҆́кѡ да тѧ̀  пою̀ и҆ сла́влю, є҆́юже ѡ҆брѣ́те мі́ръ ве́лїю млⷭ҇ть.  
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ.  
Ра́дꙋйсѧ сн҃а бж҃їѧ несказа́ннѡ заче́ншаѧ  всенепоро́чнаѧ, и҆ сего̀ ро́ждшаѧ, пло́ть по на́мъ  вои́стиннꙋ ѿ крове́й твои́хъ прїи́мшаго, дꙋ́шꙋ  оу҆́мнꙋю же и҆ самовла́стнꙋю и҆мꙋ́щаго: неѡскꙋ́днѡ бо во  а҆да́ма ѡ҆бле́кшагосѧ, ми́лости ра́ди и҆ бл҃гости  неизрече́нныѧ. ѿѻнꙋ́дꙋже во двою̀ є҆стєствꙋ̀ на́мъ  возвѣща́етсѧ, ѻ҆бои́хъ показꙋ́ѧй въ себѣ̀ дѣ́йство  хрⷭ҇то́съ: є҆го́же молѝ.дꙋша́мъ на́шымъ да́ти ве́лїю  млⷭ҇ть. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи.  
Ра́дꙋйсѧ добро́то і҆а́кѡвлѧ, ю҆́же и҆збра̀ бг҃ъ, ю҆́же  возлюбѝ, две́ре сп҃са́емыхъ, пламеноно́снаѧ клещѐ,  клѧ́твы разрѣше́нїе, всебл҃гослове́ннаѧ: чре́во  бг҃овмѣсти́мое, па́дшихъ возведе́нїе: ст҃ѣ́йшаѧ  херꙋві́мѡвъ, и҆ тва́рей преимꙋ́щаѧ: неꙋдобозри́мое  видѣ́нїе, слы́шанїе новѣ́йшее, неизрече́нное  глаго́ланїе, колесни́це сло́ва: ѻ҆́блаче, и҆з̾ негѡ́же  возсїѧ̀ со́лнце, и҆ менѐ ѡ҆зарѧ́ѧ, и҆ сꙋ́щымъ во тьмѣ̀  подаѧ̀ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ꙗ҆̀же ѡ҆ тебѣ̀  прⷪ҇ро́чєствїѧ, и҆спо́лнишасѧ дв҃о чⷭ҇таѧ: ѻ҆́въ  оу҆́бѡ ѿ прорѡ́къ две́рь тѧ̀ проречѐ, во є҆де́мѣ на  восто́къ зрѧ́щꙋю, ю҆́же никто́же про́йде, то́чїю  зижди́тель тво́й, и҆ всегѡ̀ мі́ра: ѻ҆́въ же кꙋпинꙋ̀  ѻ҆гне́мъ жего́мꙋ, ꙗ҆́кѡ въ тебѣ̀ ѡ҆бита̀ ѻ҆́гнь  бж҃ества̀, и҆ неѡпали́ма пребы́сть. и҆́нъ го́рꙋ ст҃ꙋ́ю,  ѿ неѧ́же ѿсѣче́сѧ ка́мень краеꙋго́льный, кромѣ̀  рꙋ́ки человѣ́ческїѧ, и҆ поразѝ ѡ҆́бразъ мы́сленнагѡ  навꙋходоно́сора: вои́стиннꙋ ве́лїе и҆ пресла́вное, є҆́же  въ тебѣ̀ та́инство є҆́сть бг҃ома́ти. тѣ́мже тѧ̀  сла́вимъ: тобо́ю бо бы́сть сп҃се́нїе дꙋша́мъ на́шымъ. 
Та́же, Ны́нѣ ѿпꙋща́еши: Трист҃о́е. И҆ по Ѻ҆́ч҃е  на́шъ: Тропа́рь: Собезнача́льное сло́во: Бг҃оро́диченъ:  Ра́дꙋйсѧ две́ре гдⷭ҇нѧ непроходи́маѧ: Є҆ктенїа̀. И҆  ѿпꙋ́стъ. 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ, поста́вимъ стїхѡ́въ і҃ и҆ пое́мъ  стїхи̑ры воскре́сны, гла́съ є҃: 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Чⷭ҇тны́мъ твои́мъ крⷭ҇то́мъ хрⷭ҇тѐ, дїа́вола  посрами́лъ є҆сѝ, и҆ воскрⷭ҇нїемъ твои́мъ жа́ло  грѣхо́вное притꙋпи́лъ є҆сѝ, и҆ сп҃слъ є҆сѝ ны̀ ѿ  вра́тъ сме́ртныхъ: сла́вимъ тѧ̀ є҆диноро́дне.  
Сті́хъ: Менѐ ждꙋ́тъ пра́вєдницы, до́ндеже возда́си  мнѣ̀.  
Воскрⷭ҇нїе даѧ́й ро́дꙋ человѣ́ческомꙋ, ꙗ҆́кѡ ѻ҆вча̀  на заколе́нїе веде́сѧ: оу҆страши́шасѧ сегѡ̀ кнѧ́зи  а҆́дстїи, и҆ взѧ́шасѧ врата̀ плачє́внаѧ. вни́де бо цр҃ь  сла́вы хрⷭ҇то́съ, глаго́лѧ сꙋ́щымъ во оу҆́захъ,  и҆зыди́те: и҆ сꙋ́щымъ во тьмѣ̀, ѿкры́йтесѧ. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Ве́лїе чꙋ́до, неви́димыхъ содѣ́тель, за  чл҃вѣколю́бїе пло́тїю пострада́въ, воскр҃се  безсме́ртный, прїиди́те ѻ҆те́чєствїѧ ꙗ҆зы̑къ, томꙋ̀  поклони́мсѧ: бл҃гоꙋтро́бїемъ бо є҆гѡ̀ ѿ пре́лести  и҆зба́вльшесѧ, въ трїе́хъ ѵ҆поста́сѣхъ є҆ди́наго бг҃а  пѣ́ти навыко́хомъ.  
И҆́ны стїхи̑ры а҆натѡ́лїевы, гла́съ то́йже. 
Сті́хъ: Да бꙋ́дꙋтъ оу҆́ши твоѝ, вне́млющѣ гла́сꙋ  моле́нїѧ моегѡ̀.  
Вече́рнее поклоне́нїе прино́симъ тебѣ̀ невече́рнемꙋ  свѣ́тꙋ, на коне́цъ вѣкѡ́въ, ꙗ҆́кѡ въ зерца́лѣ пло́тїю  возсїѧ́вшемꙋ мі́рови, и҆ да́же до а҆́да низше́дшемꙋ, и҆  та́мѡ сꙋ́щꙋю тьмꙋ̀ разрꙋши́вшемꙋ, и҆ свѣ́тъ воскрⷭ҇нїѧ  ꙗ҆зы́кѡмъ показа́вшемꙋ: свѣтода́вче гдⷭ҇и сла́ва  тебѣ̀. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Нача́льника сп҃се́нїѧ на́шегѡ, хрⷭ҇та̀ славосло́вимъ:  томꙋ́ бо и҆з̾ ме́ртвыхъ воскрⷭ҇шꙋ, мі́ръ ѡ҆ пре́лести  сп҃се́нъ бы́сть. ра́дꙋетсѧ ли́къ а҆́гг҃льскїй, бѣ́гаетъ  де́монѡвъ пре́лесть, а҆да́мъ пады́й воста̀, дїа́волъ  оу҆праздни́сѧ. 
Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
И҆̀же ѿ кꙋстѡді́и наꙋче́ни быва́хꙋ ѿ  беззакѡ́нникъ, покры́йте хрⷭ҇то́во воста́нїе, и҆  прїими́те сре́бреники, и҆ рцы́те ꙗ҆́кѡ на́мъ спѧ́щымъ,  и҆з̾ гро́ба оу҆кра́денъ бы́сть ме́ртвый. кто̀ ви́дѣ,  кто̀ слы́ша, мертвеца̀ оу҆кра́дена когда̀, па́че же  пома́зана и҆ на́га, ѡ҆ста́вльша и҆ во гро́бѣ  погреба̑льнаѧ своѧ̑; не прельща́йтесѧ і҆ꙋде́є,  навы́кните рече́нїємъ прⷪ҇ро́чєскимъ, и҆  оу҆разꙋмѣ́йте, ꙗ҆́кѡ то́й є҆́сть вои́стиннꙋ  и҆зба́витель мі́ра, и҆ всеси́льный. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Гдⷭ҇и, а҆́дъ плѣни́вый, и҆ сме́рть попра́вый сп҃се  на́шъ, просвѣти́вый мі́ръ крⷭ҇то́мъ чⷭ҇тны́мъ, поми́лꙋй  на́съ.  
И҆́ны стїхи̑ры, бцⷣѣ, па́ѵла а҆морре́йскагѡ, гла́съ  є҃: 
Подо́бенъ: Ра́дꙋйсѧ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Прⷭ҇то́лъ херꙋві́мскїй вои́стиннꙋ, ꙗ҆́кѡ превы́шши  тва́рей бы́вши: въ тебе́ бо бж҃їе сло́во, на́шъ зра́къ  назда́сти хотѧ̀, всели́сѧ, и҆ проше́дъ съ пло́тїю и҆з̾  тебѐ всечⷭ҇таѧ: крⷭ҇тнꙋю же стрⷭ҇ть на́съ ра́ди  воспрїѧ́тъ, и҆ воскрⷭ҇нїе ꙗ҆́кѡ бг҃ъ дарова̀,  и҆змѣ́ншемꙋсѧ на́шемꙋ ѡ҆сꙋжде́нномꙋ є҆стествꙋ̀. тѣ́мъ  ꙗ҆́кѡ содѣ́телю, сн҃ꙋ твоемꙋ̀ мо́лимсѧ бг҃ома́ти,  оу҆лꙋчи́ти проще́нїе и҆ млⷭ҇ть въ ча́съ сꙋ́дный.  
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Что̀ твою̀ бг҃ороди́тельнице чⷭ҇таѧ, нарекꙋ̀ цр҃ковь  бг҃осла́внꙋю; вертогра́дъ є҆де́мскїй и҆менꙋ́ю, и҆  нѡ́евъ, чⷭ҇таѧ, ковче́гъ прорекꙋ̀, сп҃сшїй бг҃ꙋ црⷭ҇кое  сщ҃е́нїе, ве́сь ст҃ъ ꙗ҆зы́къ, хрⷭ҇та̀ бг҃а на́шегѡ  собо́ръ: мѡѷсе́овꙋ же кївѡ́тꙋ оу҆подоблѧ́ю тѧ̀, въ  не́мже ѡ҆чисти́лище и҆ же́злъ прозѧ́бшїй, въ не́мже  свѣ́щникъ и҆ рꙋ́чка, кади́льница всезлата́ѧ, во́ньже  прибѣга́етъ всѧ́къ вѣ́рный, и҆ и҆спроша́етъ ве́лїю  млⷭ҇ть. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Є҆ди́на безнадє́жнымъ наде́ждо, безпомѡ́щнымъ  гото́ваѧ по́моще, млⷭ҇ти ро́ждшаѧ воли́телѧ і҆и҃са, мою̀  поми́лꙋй ны́нѣ не́мощь, чⷭ҇таѧ, и҆ пода́ждь мѝ  помыслѡ́мъ оу҆миле́нїе. стрꙋѧ́ми сле́зъ са́мыхъ  согрѣше́нїй мои́хъ, непобѣди́мꙋю потопѝ пꙋчи́нꙋ:  ѿженѝ безмѣ́рныхъ мои́хъ страсте́й бꙋ́рю: и҆  и҆спо́лни тишины̀ бж҃е́ственныѧ смꙋще́нное се́рдце моѐ,  хрⷭ҇та̀ молѧ́щи, пода́ти мѝ согрѣше́нїй соверше́нное  ѡ҆ставле́нїе. 
Сла́ва, и҆ ны́нѣ, бг҃оро́диченъ: Въ чермнѣ́мъ мо́ри,  неискꙋсобра́чныѧ невѣ́сты ѡ҆́бразъ написа́сѧ и҆ногда̀:  та́мѡ мѡѷсе́й, раздѣли́тель воды̀: здѣ́ же гаврїи́лъ,  слꙋжи́тель чꙋдесѐ. тогда̀ глꙋбинꙋ̀ ше́ствова немо́креннѡ  і҆и҃ль: ны́нѣ же хрⷭ҇та̀ родѝ безсѣ́меннѡ дв҃а. мо́ре  по проше́ствїи і҆и҃левѣ, пребы́сть непрохо́дно:  непоро́чнаѧ по ржⷭ҇твѣ̀ є҆мманꙋ́илевѣ, пребы́сть  нетлѣ́нна. сы́й, и҆ пре́жде сы́й, ꙗ҆вле́йсѧ ꙗ҆́кѡ  чл҃вѣ́къ, бж҃е поми́лꙋй на́съ. 
Та́же, Свѣ́те ти́хїй: Прокі́менъ: Гдⷭ҇ь воцр҃и́сѧ: И҆  про́чее по ѻ҆бы́чаю.  
На стїхо́внѣ стїхи̑ры воскрⷭ҇ны, гла́съ є҃: 
Тебѐ воплоще́ннаго сп҃са хрⷭ҇та̀, и҆ нб҃съ не  разлꙋчи́вшасѧ, во гла́сѣхъ пѣ́нїй велича́емъ: ꙗ҆́кѡ  крⷭ҇тъ и҆ сме́рть прїѧ́лъ є҆сѝ за ро́дъ на́шъ, ꙗ҆́кѡ  чл҃вѣколю́бецъ гдⷭ҇ь, и҆спрове́ргїй а҆́дѡва врата̀,  тридне́внѡ воскре́слъ є҆сѝ, сп҃са́ѧ дꙋ́шы на́шѧ. 
И҆́ны стїхи̑ры по а҆лфави́тꙋ.  
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ.  
Прободє́нымъ твои̑мъ ре́брѡмъ жизнода́вче, то́ки  ѡ҆ставле́нїѧ всѣ̑мъ и҆сточи́лъ є҆сѝ, жи́зни и҆  сп҃се́нїѧ: пло́тїю же сме́рть воспрїѧ́лъ є҆сѝ,  безсме́ртїе на́мъ да́рꙋѧ: всели́въ же сѧ во гро́бъ на́съ  свободи́лъ є҆сѝ, совоскр҃си́въ съ собо́ю сла́внѡ ꙗ҆́кѡ  бг҃ъ. сегѡ̀ ра́ди вопїе́мъ: чл҃вѣколю́бче гдⷭ҇и, сла́ва  тебѣ̀. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ.  
Стра́нно твоѐ распѧ́тїе, и҆ є҆́же во а҆́дъ  соше́ствїе чл҃вѣколю́бче є҆́сть: плѣни́въ бо є҆го̀,  и҆ дрє́внїѧ ю҆́зники совоскр҃си́въ съ собо́ю сла́внѡ  ꙗ҆́кѡ бг҃ъ, ра́й ѿве́рзъ, воспрїѧ́ти сего̀ сподо́билъ  є҆сѝ. тѣ́мже и҆ на́мъ сла́вѧщымъ твоѐ тридне́вное  воста́нїе, да́рꙋй ѡ҆чище́нїе грѣхѡ́въ: раѧ̀ жи́тели  сподоблѧ́ѧ, ꙗ҆́кѡ є҆ди́нъ бл҃гоꙋтро́бенъ.  
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й.  
На́съ ра́ди пло́тїю стрⷭ҇ть прїи́мый, и҆ тридне́венъ  и҆з̾ ме́ртвыхъ воскр҃сы́й, плотскі̑ѧ на́шѧ стра̑сти  и҆сцѣлѝ, и҆ возста́ви ѿ прегрѣше́нїй лю́тыхъ  чл҃вѣколю́бче, и҆ сп҃сѝ на́съ. 
Сла́ва, и҆ ны́нѣ, бг҃оро́диченъ: Хра́мъ и҆ две́рь  є҆сѝ, пала́та и҆ прⷭ҇то́лъ цр҃е́въ, дв҃о всечⷭ҇тна́ѧ,  є҆́юже и҆зба́витель мо́й, хрⷭ҇то́съ гдⷭ҇ь, во тьмѣ̀  спѧ́щымъ ꙗ҆ви́сѧ, сл҃нце сы́й пра́вды, просвѣти́ти  хотѧ̀, ꙗ҆̀же созда̀ по ѡ҆́бразꙋ своемꙋ̀ рꙋко́ю свое́ю.  тѣ́мже всепѣ́таѧ, ꙗ҆́кѡ мт҃рне дерзнове́нїе къ немꙋ̀  стѧжа́вшаѧ, непреста́ннѡ молѝ сп҃сти́сѧ дꙋша́мъ на́шымъ.  
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: 
Тропа́рь, гла́съ є҃: 
Собезнача́льное сло́во ѻ҆ц҃ꙋ̀ и҆ дх҃ови, ѿ дв҃ы  ро́ждшеесѧ на сп҃се́нїе на́ше, воспои́мъ вѣ́рнїи и҆  поклони́мсѧ: ꙗ҆́кѡ бл҃говолѝ пло́тїю взы́ти на крⷭ҇тъ,  и҆ сме́рть претерпѣ́ти, и҆ воскр҃си́ти оу҆ме́ршыѧ  сла́внымъ воскрⷭ҇нїемъ свои́мъ. 
Бг҃оро́диченъ: Ра́дꙋйсѧ две́ре гдⷭ҇нѧ непроходи́маѧ:  ра́дꙋйсѧ стѣно̀ и҆ покро́ве притека́ющихъ къ тебѣ̀.  ра́дꙋйсѧ, неѡбꙋрева́емое приста́нище, и҆  неискꙋсобра́чнаѧ, ро́ждшаѧ пло́тїю творца̀ твоего̀ и҆  бг҃а: молѧ́щи не ѡ҆скꙋдѣва́й ѡ҆ воспѣва́ющихъ, и҆  кла́нѧющихсѧ ржⷭ҇твꙋ̀ твоемꙋ̀. 
Въ сꙋббѡ́тꙋ на повече́рїи, 
глаго́летъ і҆ере́й: Бл҃гослове́нъ бг҃ъ: И҆ мы̀: Сла́ва  тебѣ̀ бж҃е на́шъ, сла́ва тебѣ̀. Цр҃ю̀ нбⷭ҇ный:  Трист҃о́е. и҆ по Ѻ҆́ч҃е на́шъ: Гдⷭ҇и поми́лꙋй, в҃і.  Сла́ва, и҆ ны́нѣ: Прїиди́те поклони́мсѧ: три́жды.  ѱало́мъ н҃, и҆ про́чее ѻ҆бы́чно. 
Посе́мъ канѡ́нъ прест҃ѣ́й бцⷣѣ, гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща.  
Припѣ́въ: Прест҃а́ѧ бцⷣе сп҃сѝ на́съ. 
Пѣ́снь тѝ по достоѧ́нїю приноси́ти, влⷣчце,  недоꙋмѣ́емъ всѝ: сла́ва бо па́че всѣ́хъ твоѧ̀. но  ѻ҆ба́че бг҃оневѣ́сто, не ѡ҆мерзѝ моле́нїе приноси́мое  со стра́хомъ и҆ любо́вїю тебѣ̀. 
Всѝ къ водѣ̀ твоегѡ̀ неѡскꙋ́днагѡ и҆сто́чника, бцⷣе  дв҃о, притека́емъ зовꙋ́ще: є҆ди́на ра́досте ро́дꙋ  на́шемꙋ, пречⷭ҇таѧ, и҆спросѝ ми́ръ цр҃квамъ твои̑мъ. 
Сла́ва: Положи́ тѧ приста́нище сꙋ́щымъ въ бѣда́хъ,  чⷭ҇таѧ, бг҃ъ, и҆́же ѿ тебѐ бл҃говоли́вый воспрїѧ́ти  пло́ть. тѣ́мже тѝ припа́дающе взыва́емъ: да́рꙋй твои̑мъ  рабѡ́мъ твою̀ по́мощь. 
И҆ ны́нѣ: Ѡ҆блегче́нїе твоѧ̀ мл҃тва, дв҃о пречⷭ҇таѧ,  твои̑мъ рабѡ́мъ да бꙋ́детъ, страсте́й ѿгна́нїе,  грѣхѡ́въ разрꙋше́нїе, и҆ всѧ́ческихъ болѣ́зней,  бг҃ороди́тельнице, ѡ҆чище́нїе. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
Ты̀ є҆сѝ земноро́дныхъ оу҆пова́нїе, и҆ по́мощь и҆  ра́дость, покро́въ и҆ прибѣ́жище, влⷣчце мт҃и живота̀.  тѣ́мже тѧ̀ мо́лимъ: твою̀ по́мощь низпослѝ всѣ̑мъ  пою́щымъ тѧ̀, пречⷭ҇таѧ. 
Недꙋ́гꙋющїи, и҆ напа́стьми лю́тыми ѡ҆держи́мїи,  вседѣ́телю ще́дрый, и҆́же всѧ́ческихъ бж҃е, пречⷭ҇тꙋю  сѣ́нь твою̀ мт҃рь сп҃се, на мольбꙋ̀ тѝ приво́димъ:  разрѣшѝ плєни́цы прегрѣше́нїй на́шихъ. 
Сла́ва: Всѣ́хъ содержи́телѧ и҆ зижди́телѧ и҆ гдⷭ҇а  ро́ждшаѧ є҆ди́на, и҆ дв҃ствꙋющи, и҆̀же вои́стиннꙋ тѧ̀  бж҃їю мт҃рь сла́вѧтъ, сп҃се́нїе бг҃оневѣ́сто, пода́ждь  свы́ше рабѡ́мъ твои̑мъ. 
И҆ ны́нѣ: Во́дъ животво́рныхъ мѧ̀ и҆спо́лни влⷣчце,  бж҃е́ственнꙋю во́дꙋ мі́рови и҆сточи́вшаѧ: и҆ беззако́нїй  мои́хъ лю̑тыѧ пото́ки и҆ се́рдца моегѡ̀ во́лны  бж҃е́ственною твое́ю тишино́ю оу҆кротѝ. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ сп҃стѝ пома̑занныѧ  твоѧ̑ прише́лъ є҆сѝ. 
Ꙗ҆́кѡ всѣ́хъ вы́шшꙋ сꙋ́щꙋю тва́рей, тѧ̀ бг҃ъ сꙋ́щымъ  на землѝ дарова̀, є҆́же къ немꙋ̀ хода́тайствы вино́внꙋ,  бцⷣе препѣ́таѧ. 
Цр҃ковь тѧ̀ бж҃їю вѣ́дꙋще дв҃о мт҃и, прилѣ́жнѡ  мо́лимсѧ тебѐ чтꙋ́щїи: не затворѝ рабѡ́мъ твои̑мъ  бцⷣе, твоеѧ̀ млⷭ҇ти двере́й. 
Сла́ва: Тѧ̀ всѝ бж҃їю вѣ́дꙋще преꙋкра́шенꙋ  вои́стиннꙋ ѻ҆де́ждꙋ, мт҃и браконеискꙋ́снаѧ: и҆̀же тѧ̀  чтꙋ́щїи про́симъ, во ѡ҆ставле́нїѧ ѻ҆де́ждꙋ ѡ҆блецы̀  на́съ.  
И҆ ны́нѣ: Мі́ръ въ ржⷭ҇твѣ̀ твое́мъ пречⷭ҇таѧ, ве́сь  и҆спо́лнисѧ ра́дости: ѿне́лѣже, є҆́же ра́дꙋйсѧ,  вели́кїй тебѣ̀ дв҃о мт҃и мр҃і́е, свы́ше гаврїи́лъ  возгласѝ. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Вои́стиннꙋ наказꙋ́емсѧ, не по ра́венствꙋ же до́лга  согрѣше́нїй на́шихъ: но, ѽ дв҃о мт҃и пречⷭ҇таѧ,  ѿвратѝ ве́сь гнѣ́въ сн҃а твоегѡ̀ ѿ на́съ. 
Є҆ди́наго и҆зве́дшаго свѣ́тъ ѿ тьмы̀ чⷭ҇таѧ, бг҃а  ро́ждши неискꙋсобра́чнѡ, прилѣ́жнѡ молѝ є҆го̀,  низпосла́ти бж҃е́ственный свѣ́тъ рабѡ́мъ твои̑мъ. 
Сла́ва: Ѿ каже́нїѧ мл҃твы твоеѧ̀ чⷭ҇таѧ, и҆  бж҃е́ственнаѧ невѣ́сто ѿ лїва́на, ю҆́же соломѡ́нъ  проречѐ, рабы̑ твоѧ̑ мт҃и зижди́телѧ, бл҃гоꙋха́й. 
И҆ ны́нѣ: Ты̀ пра́вдꙋ же и҆ и҆збавле́нїе на́мъ  ро́ждши, хрⷭ҇та̀ без̾ сѣ́мене, свобо́дно содѣ́ѧла  є҆сѝ бцⷣе, ѿ клѧ́твы є҆стество̀ пра́дѣднее. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ и҆ ѿ тлѝ  возведѝ мѧ̀, ꙗ҆́кѡ бл҃гоꙋтро́бенъ. 
Бцⷣе влⷣчце, ро́ждшаѧ содѣ́телѧ, твои̑мъ рабѡ́мъ  и҆спросѝ ѡ҆ставле́нїе: и҆ держа́вны на́съ воздви́гни, во  є҆́же пѣ́ти тѧ̀. 
Бꙋ́ди на́мъ по́мощь твои̑мъ рабѡ́мъ, влⷣчце чⷭ҇таѧ  вѣ́рнѡ молѧ́щымъ тѧ̀, ꙗ҆́кѡ млⷭ҇тива: и҆ держа́вны  на́съ воздви́гни, во є҆́же пѣ́ти тѧ̀. 
Сла́ва: По достоѧ́нїю и҆мꙋ́щи, є҆́же мощѝ влⷣчце  чⷭ҇таѧ, твои́мъ млⷭ҇тивнымъ ѻ҆́комъ при́зри, и҆ ѿ тлѝ  на́съ твоѧ̑ рабы̑ возведѝ. 
И҆ ны́нѣ: Непреста́ннѡ точа́щи щедро́тъ стрꙋи̑  бл҃га́ѧ просѧ́щымъ, ѡ҆дождѝ и҆ мнѣ̀ свѣ́тъ за́повѣдей  твоегѡ̀ сн҃а, пренепоро́чнаѧ. 
Та́же, Гдⷭ҇и поми́лꙋй, три́жды.  
Сла́ва, и҆ ны́нѣ, сѣда́ленъ, гла́съ є҃: 
Всест҃а́ѧ дв҃о, поми́лꙋй на́съ прибѣга́ющихъ вѣ́рою  къ тебѣ̀ млⷭ҇рдой, и҆ просѧ́щихъ те́плагѡ твоегѡ̀  застꙋпле́нїѧ: мо́жеши бо всѣ́хъ сп҃стѝ, ꙗ҆́кѡ бл҃га́ѧ  сꙋ́щи мт҃и бг҃а вы́шнѧгѡ, мт҃рними твои́ми мл҃твами  при́снѡ ѡ҆б̾е́мши дв҃о бг҃ора́дованнаѧ. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е  бл҃гослове́нъ є҆сѝ. 
Неизслѣ́днаѧ бж҃їѧ мꙋ́дросте хрⷭ҇тѐ, рабы̑ твоѧ̑  оу҆ще́дри, ро́ждшїѧ тѧ̀ ра́ди, непреста́ннѡ пою́щыѧ:  бж҃е, бл҃гослове́нъ є҆сѝ. 
Твою̀ бл҃гость мо́лимъ гдⷭ҇и, ꙗ҆́звꙋ и҆сцѣлѝ  ро́ждшїѧ тѧ̀ ра́ди со стра́хомъ пою́щихъ: бж҃е  бл҃гослове́нъ є҆сѝ. 
Сла́ва: Ѻ҆́комъ млⷭ҇тивнымъ твои́мъ бг҃ома́ти при́зри  и҆ и҆зба́ви рабы̑ твоѧ̑ всѧ́кагѡ ѡ҆бстоѧ́нїѧ, вѣ́рою  пою́щыѧ: бж҃е, бл҃гослове́нъ є҆сѝ. 
И҆ ны́нѣ: Ѕло̀ дѣ́лающе, влⷣчце, ѿ тебѐ  ѿпадо́хомъ: но ѡ҆брѣто́хомъ пречⷭ҇таѧ, а҆́бїе по́мощь  твою̀, внегда̀ зва́ти: бж҃е, бл҃гослове́нъ є҆сѝ. 
Пѣ́снь и҃ 
І҆рмо́съ: И҆з̾ ѻ҆ц҃а̀ пре́жде вѣ̑къ рожде́ннаго  сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ  дв҃ы мт҃ре, сщ҃е́нницы по́йте, лю́дїе превозноси́те во  всѧ̑ вѣ́ки. 
Влⷣчце на́ша, бл҃ги́хъ пода́тельнице, рабѡ́мъ твои̑мъ  да́рꙋй страсте́й и҆сцѣле́нїе: ꙗ҆́кѡ да непреста́ннѡ  пое́мъ тѧ̀ дв҃о, и҆ превозно́симъ во вѣ́ки. 
Неизглаго́ланнѡ чⷭ҇таѧ, и҆зба́вителѧ ро́ждши,  несказа́ннѡ дои́ла є҆сѝ дв҃а пребы́вши. є҆го́же  оу҆́бѡ молѝ ѡ҆ пою́щихъ тѧ̀, и҆ славосло́вѧщихъ во всѧ̑  вѣ́ки. 
Сла́ва: Тебѣ̀ свѣ́тломꙋ и҆зба́вителѧ свѣ́щникꙋ,  прекра́сный спле́тше ли́къ пое́мъ: всѧ̑ дѣла̀ гдⷭ҇нѧ  по́йте непреста́ннѡ дв҃ꙋ мр҃і́ю, и҆ превозноси́те ю҆̀ во  вѣ́ки. 
И҆ ны́нѣ: Чⷭ҇таѧ а҆́гнице, дв҃о мт҃и ѻ҆трокови́це,  чи́ста мѧ̀ сотворѝ ѿ страсте́й тѣле́сныхъ: ꙗ҆́кѡ да  льсти́вагѡ и҆зба́влюсѧ сѣ́тей, пѣсносло́вѧ тѧ̀  бг҃ора́дованнаѧ. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Соверша́етсѧ пѣ́нїе оу҆́бѡ, наде́жда же влⷣко  хрⷭ҇тѐ непрехо́дна, ꙗ҆́же къ тебѣ̀ содѣ́телю,  ꙗ҆́коже и҆ бл҃года́ть твоѧ̀: но ѿѻбою́дꙋ си́лꙋ  крѣ́пкꙋ дава́й рабѡ́мъ твои̑мъ, мл҃твами ро́ждшїѧ тѧ̀. 
Недꙋ́гꙋющымъ си́ла, и҆ болѧ́щымъ бли́зъ ты̀ чⷭ҇таѧ  є҆сѝ, ꙗ҆́кѡ и҆́стиннаѧ мт҃и жи́зни: тѣ́мже къ тебѣ̀  прибѣга́юще, премѣне́нїе всѣ́хъ ско́рбныхъ  ѡ҆брѣто́хомъ, влⷣчце, и҆ кро́вомъ твои́мъ сп҃со́хомсѧ. 
Сла́ва: Тво́й бж҃е́ственный ви́дѧще ѡ҆бра́знѡ влⷣчце  зра́къ, зри́мъ тѧ̀ въ не́мъ ꙗ҆́коже ꙗ҆́вѣ, всѧ́кѡ  ненави́дѧще є҆реті̑къ безꙋ́мїе на землѝ. є҆мꙋ́же  припа́дающе и҆сцѣле́нїе прїе́млемъ. 
И҆ ны́нѣ: И҆сцѣле́нїємъ бе́зднꙋ, и҆ бл҃года́тємъ  пꙋчи́нꙋ, чⷭ҇таѧ позна́хомъ тѧ̀ мы̀ грѣ́шнїи. тѣ́мже тѝ  мо́лимсѧ: ѿ нꙋ́ждныхъ всѣ́хъ и҆змѝ є҆ди́на  пречⷭ҇таѧ, притека́ющихъ къ покро́вꙋ твоемꙋ̀. 
Та́же, Досто́йно є҆́сть: Трист҃о́е. По Ѻ҆́ч҃е на́шъ:  Конда́къ, и҆ про́чее ѻ҆бы́чно: и҆ ѿпꙋ́стъ. 
Въ недѣ́лю оу҆́тра, на полꙋ́нощницѣ, 
канѡ́нъ ст҃ѣ́й и҆ живонача́льнѣй трⷪ҇цѣ, [є҆гѡ́же  краестро́чїе: Пра́вило пѧ́тое свѣ́тꙋ трисо́лнечномꙋ.]  Творе́нїе митрофа́ново, гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни, мы́шцею высо́кою хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща. 
Припѣ́въ: Прест҃а́ѧ трⷪ҇це бж҃е на́шъ, сла́ва тебѣ̀.  
Держа́вꙋ є҆ди́нственнагѡ и҆ трисл҃нечнагѡ зра́ка  воспѣва́юще вопїе́мъ: оу҆́мъ на́шъ ѡ҆зарѝ бж҃е  всеси́льне, и҆ къ твое́й влⷣко, возвы́си сла́вѣ  неизрече́ннѣй. 
Горѣ́ тѧ а҆́гг҃льскаѧ оу҆добрє́нїѧ оу҆́мнаѧ  немо́лчнѡ пою́тъ трист҃ы́ми пѣ́сньми, є҆ди́ницꙋ  тричи́сленнꙋю, и҆ трⷪ҇цꙋ соѡбра́знꙋ, пресꙋ́щественнꙋ,  всеси́льнꙋ. 
Сла́ва: Бж҃е́ственное питїѐ твоеѧ̀ любвѐ,  сладча́йшее, свѣтодѣ́йственное, дꙋшѝ мое́й пода́ждь,  трⷪ҇це є҆ди́нице свѣтонача́льнаѧ, и҆ бж҃е́ственное  оу҆миле́нїе чисти́тельное, влⷣко многомлⷭ҇тиве, всеѧ̀  тва́ри. 
И҆ ны́нѣ, бг҃оро́диченъ: Ꙗ҆́коже на рꙋно̀ сни́де  без̾ шꙋ́ма съ нб҃сѐ дв҃о, до́ждь въ ложесна̀ твоѧ̑  бж҃е́ственный: и҆ сп҃сѐ всѐ и҆зсо́хшее человѣ́ческое  є҆стество̀ пречⷭ҇таѧ. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
Оу҆мы́сливъ оу҆́мнаѧ сꙋщєства̀, соста́вилъ є҆сѝ  пѣвцы̀ непреста̑нныѧ твоегѡ̀ бж҃ества̀, трисвѣ́тлый  бж҃е и҆ вседѣ́телю: но и҆ бре́нныхъ и҆ земноро́дныхъ  прїимѝ моле́нїе и҆ мольбꙋ̀, ꙗ҆́кѡ бл҃гоꙋтро́бенъ. 
И҆́же всѧ́кагѡ по є҆стествꙋ̀ премѣне́нїѧ  непрїѧ́тенъ, и҆змѣнѧ́ємымъ на́мъ и҆ пою́щымъ,  неизслѣ́димый и҆сто́чникъ твоеѧ̀ бл҃гости, согрѣше́нїй  да́ждь проще́нїе, и҆ сп҃се́нїе, ꙗ҆́кѡ бл҃гоꙋтро́бенъ. 
Сла́ва: Ѻ҆ц҃а̀ и҆ сн҃а, и҆ дх҃а сла́вимъ, въ  непремѣ́ннѣмъ зра́цѣ бж҃ества̀ тебѐ є҆ди́нственнаго  и҆ трисїѧ́ннаго гдⷭ҇а всѣ́хъ, ꙗ҆́коже прⷪ҇ро́цы, и҆  а҆пⷭ҇ли ѿ тебѐ ꙗ҆́вѣ наꙋчи́шасѧ.  
Бг҃оро́диченъ: Ꙗ҆ви́лсѧ є҆сѝ мѡѷсе́ю въ кꙋпинѣ̀,  ꙗ҆́кѡ а҆́гг҃лъ совѣ́та вели́кагѡ вседержи́телева, твоѐ  є҆́же ѿ дв҃ы проѧвлѧ́ѧ воплоще́нїе, бж҃їй сло́ве:  и҆́мже на́съ претвори́лъ є҆сѝ, и҆ на нб҃са̀ возве́лъ  є҆сѝ. 
 Гдⷭ҇и поми́лꙋй, три́жды. 
Сѣда́ленъ, гла́съ є҃. Подо́бенъ: Собезнача́льное  сло́во: 
Млⷭ҇тива є҆сѝ трⷪ҇це нераздѣ́льнаѧ: ми́лꙋеши бо  всѣ́хъ, ꙗ҆́кѡ всеси́льнаѧ и҆ всеще́дра, сострада́тельна  и҆ многомлⷭ҇тива. тѣ́мже прибѣга́емъ къ тебѣ̀, и҆̀же  грѣхмѝ мно́гими ѡ҆тѧгча́еми взыва́юще: ѡ҆чи́сти твоѧ̑  рабы̑, и҆ и҆зба́ви всѣ́хъ всѧ́кїѧ мꙋ́ки. 
Сла́ва, и҆ ны́нѣ, бг҃оро́диченъ: Всест҃а́ѧ дв҃о,  поми́лꙋй на́съ прибѣга́ющихъ вѣ́рою къ тебѣ̀  бл҃гоꙋтро́бнѣй, и҆ просѧ́щихъ те́плагѡ твоегѡ̀ ны́нѣ  застꙋпле́нїѧ: мо́жеши бо ꙗ҆́кѡ бл҃га́ѧ всѣ́хъ сп҃стѝ,  ꙗ҆́кѡ сꙋ́щи мт҃и бг҃а вы́шнѧгѡ, мт҃рнїѧ твоѧ̑ мл҃твы  при́снѡ оу҆потреблѧ́ющи, бг҃обл҃года́тнаѧ. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
Та́йнѡ наꙋча́етсѧ є҆ди́нагѡ гдⷭ҇ьства трисвѣ́тломꙋ  данїи́лъ, хрⷭ҇та̀ сꙋдїю̀ оу҆зрѣ́въ ко ѻ҆ц҃ꙋ̀ и҆дꙋ́ща,  и҆ дх҃а проѧвлѧ́юща видѣ́нїе.  
Бре́нными пою́щихъ тѧ̀ оу҆сты̀, пресꙋ́щественнаго  бг҃а, трⷪ҇чна ѵ҆поста́сьми, є҆ди́нственна же  є҆стество́мъ, сла́вы а҆́гг҃льскїѧ сподо́би. 
Сла́ва: Є҆ди́нꙋ вла́сть, и҆ є҆ди́но гдⷭ҇ьство, въ  трїе́хъ сво́йствахъ неразлꙋ́чнѡ сла́вимъ: ѻ҆́ч҃е, и҆  сн҃е, и҆ дш҃е, просвѣтѝ ны̀ рабы̑ твоѧ̑. 
Бг҃оро́диченъ: Гора̀ ча́стаѧ и҆ присѣ́ннаѧ, ю҆́же  ви́дѣвъ пре́жде а҆ввакꙋ́мъ, и҆з̾ неѧ́же про́йде ст҃ы́й:  неꙋдо́бь зри́мое ржⷭ҇тво̀ ꙗ҆влѧ́ше твоегѡ̀ дв҃о,  зача́тїѧ.  
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́треннюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
И҆́же за бл҃гость созда́вый человѣ́ка, и҆ по ѡ҆́бразꙋ  твоемꙋ̀ сотво́рь, во мнѣ̀ ѡ҆бита́й трисвѣ́тне бж҃е  мо́й, ꙗ҆́кѡ бл҃гъ и҆ бл҃гоꙋтро́бенъ. 
Ты́ мѧ наста́ви є҆ди́нице трисл҃нечнаѧ, къ стезѧ́мъ  бж҃е́ствєннымъ сп҃се́нїѧ, и҆ твоегѡ̀ сїѧ́нїѧ и҆спо́лни,  ꙗ҆́кѡ є҆стество́мъ бг҃ъ неисчетноси́ленъ. 
Сла́ва: Свѣ́тъ нераздѣ́льный є҆ди́нагѡ є҆стества̀,  раздѣле́нный начерта́ньми, трисїѧ́нный, невече́рнїй,  моѐ се́рдце лꙋча́ми твои́ми ѡ҆зарѝ. 
Бг҃оро́диченъ: Ꙗ҆́кѡ ви́дѣ тѧ̀ дре́вле чⷭ҇таѧ  пренепоро́чнаѧ, прⷪ҇ро́къ, зрѧ̑щаѧ врата̀ къ свѣ́тꙋ  незаходи́момꙋ, а҆́бїе тѧ̀ позна̀ бж҃їе жили́ще. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведѝ мѧ̀, ꙗ҆́кѡ бл҃гоꙋтро́бенъ. 
Трисвѣ́тлое сꙋ́ще бг҃онача́лїе ѵ҆поста́снѣ,  є҆ди́нственна є҆сѝ, ꙗ҆́кѡ соѡбра́зна и҆  равнодѣ́тельна, и҆ по сꙋществꙋ̀ и҆ хотѣ́нїю.  
Дово́льнѡ и҆з̾ѧвѝ прⷪ҇ро́къ, поѧ̀ ѻ҆ц҃ꙋ̀ твоемꙋ̀  свѣ́тꙋ: оу҆́зримъ дх҃омъ, свѣ́тъ сн҃а, є҆ди́наго бг҃а  трисо́лнечнаго.  
Сла́ва: Несоста́вно сꙋщество̀ въ трїе́хъ сво́йствѣхъ,  є҆ди́нꙋ вла́сть и҆ держа́вꙋ и҆мы́й: тѣ́мъ бо состои́тсѧ  тва́рь всѧ́ческаѧ, и҆ ѡ҆бновлѧ́етсѧ. 
Бг҃оро́диченъ: Прегрѣше́нїй и҆збавле́нїе и҆ бѣ́дъ,  влⷣко бж҃е, є҆ди́нственне и҆ трисвѣ́тне, низпослѝ  твои̑мъ пѣвцє́мъ, мл҃твами бг҃омт҃ре. 
Гдⷭ҇и поми́лꙋй, три́жды. 
Сѣда́ленъ, гла́съ є҃. Подо́бенъ: Собезнача́льное  сло́во: 
Трисо́лнечный свѣ́тъ славосло́вимъ, и҆ про́стѣй  трⷪ҇цѣ ны́нѣ поклони́мсѧ, ꙗ҆́кѡ просвѣтѝ на́съ и҆  поми́лова, и҆ и҆зба́ви ѿ тлѝ ве́сь ро́дъ  человѣ́ческїй, и҆збавлѧ́ющи ѿ пре́лести і҆́дѡльскїѧ  ве́сь мі́ръ, и҆ ца́рство на́мъ подадѐ. 
Сла́ва, и҆ ны́нѣ, бг҃оро́диченъ: Недоꙋмѣ́всѧ ѿ  всѣ́хъ, къ тебѣ̀ прибѣго́хъ къ наде́жди всѣ́хъ, и҆  прибѣ́жищꙋ грѣ́шныхъ и҆ смире́нныхъ, зовы́й:  согрѣши́хъ, и҆ пребыва́ю въ ѕлы́хъ, нечꙋ́вствꙋѧ  ѻ҆каѧ́нный. поми́лꙋй мѧ̀, пре́жде конца̀ ѡ҆брати́ мѧ, и҆  и҆зба́ви всѧ́кїѧ мꙋ́ки, недосто́йнаго. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь, пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е  бл҃гослове́нъ є҆сѝ. 
Ꙗ҆́кѡ и҆мы́й бе́зднꙋ млⷭ҇ти, гдⷭ҇и, и҆ пꙋчи́нꙋ  неизче́тнꙋ щедро́тъ, поми́лꙋй є҆ди́наго тѧ̀ пою́щихъ,  трисвѣ́тлаго бг҃а всѣ́хъ. 
Неѡбмы́слимаго, є҆ди́нственна и҆ трисвѣ́тла, бг҃а  тѧ̀ и҆ гдⷭ҇а пою́ще вопїе́мъ тѝ: пода́ждь твои̑мъ  рабѡ́мъ ѡ҆чище́нїе грѣхѡ́въ. 
Сла́ва: Ра́внѡ ѵ҆поста̑си во є҆ди́ной держа́вѣ  чтꙋ́ще раздѣлѧ́емъ нераздѣли́мо сꙋщество̀, бг҃а  ѻ҆ц҃а̀, и҆ сн҃а, и҆ прест҃а́го дх҃а. 
Бг҃оро́диченъ: Ѻ҆́трасль прозѧбла̀ є҆сѝ, ѻ҆ц҃ꙋ̀  собезнача́льнꙋю, цвѣ́тъ бж҃ества̀: ѻ҆́трасль  соприсносꙋ́щнꙋю, дв҃о, даю́щꙋю жи́знь всѣ̑мъ  человѣ́кѡмъ. 
Пѣ́снь и҃ 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Да є҆ди́наго ѿкры́еши дре́вле ꙗ҆́вѣ гдⷭ҇ьства  трⷪ҇чнꙋю ѵ҆поста́сь, ꙗ҆ви́лсѧ є҆сѝ бж҃е мо́й, во  ѡ҆́бразѣ человѣ́кѡвъ а҆враа́мꙋ, пою́щꙋ твою̀ держа́вꙋ  є҆ди́нственнꙋю. 
Ты́ мѧ къ твои̑мъ бл҃годѣ́тєльнымъ лꙋча́мъ взира́ти  сподо́би свѣ́те непристꙋ́пный, ѻ҆́ч҃е ще́дрый, и҆  сло́ве, и҆ дш҃е, є҆́же бл҃гоꙋгожда́ти тебѣ̀ при́снѡ,  гдⷭ҇и всѣ́хъ. 
Сла́ва: Ст҃ъ ѻ҆ц҃ъ бг҃ъ превѣ́чный: ст҃ъ же сн҃ъ  и҆з̾ ѻ҆ц҃а̀ рожде́нъ: ст҃ъ же и҆ животворѧ́щїй дх҃ъ,  и҆сходѧ̀ и҆з̾ ѻ҆ц҃а̀, сн҃омъ же ꙗ҆влѧ́емь. 
Бг҃оро́диченъ: Ѡ҆блиста́ла є҆сѝ на́мъ ѿ  трисл҃нечныѧ сла́вы, є҆ди́наго всепѣ́таѧ хрⷭ҇та̀ гдⷭ҇а,  всѣ́хъ тайнонаꙋча́юща є҆ди́номꙋ бг҃онача́лїю въ трїе́хъ  ли́цѣхъ, пѣ́ти во вѣ́ки. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Глагѡ́ланїѧ человѣ́чєскаѧ по достоѧ́нїю,  безнача́льнаѧ є҆ди́нице, не мо́гꙋтъ пѣ́ти тѧ̀: ѻ҆ба́че  ꙗ҆́коже мо́щно дерза́юще ѿ вѣ́ры, бг҃онача́льнаѧ,  сопресто́льнаѧ трⷪ҇це, сла́вꙋ прино́симъ твое́й  держа́вѣ, и҆ хвалꙋ̀. 
Равноста́тною сла́вою, тѧ̀ є҆динонача́льнаго  трисвѣ́тлагѡ бг҃а сла́вѧтъ херꙋві́ми и҆ серафі́ми  пречⷭ҇тыми оу҆сты̀: съ ни́миже и҆ на́съ грѣ́шныхъ  прїимѝ гдⷭ҇и, твою̀ держа́вꙋ велича́ющихъ.  
Сла́ва, И҆са́їа тѧ̀ ви́дѣ на прⷭ҇то́лѣ херꙋві́мстѣ,  и҆ серафі́мы стоѧ́щыѧ ѻ҆́крестъ тебѐ, кри́лы ли́ца  закрыва́ющыѧ, и҆ вопїю́щыѧ: ст҃ъ, ст҃ъ, ст҃ъ, трист҃ы́й  бж҃е, сла́вимый въ трїе́хъ сво́йствѣхъ. 
Бг҃оро́диченъ: Ꙗ҆́кѡ чⷭ҇таѧ и҆ непоро́чнаѧ и҆ дв҃а,  родила̀ є҆сѝ сн҃а, и҆збавлѧ́ющаго на́съ ѿ  и҆скꙋше́нїй, бг҃а неизмѣ́нна: но и҆ ны́нѣ ѡ҆ставле́нїе  на́мъ прегрѣше́нїй да́ти сего̀ молѝ.  
Посе́мъ припѣ́вы григо́рїа сїнаи́та: Досто́йно  є҆́сть: И҆ про́чее полꙋ́нощницы, пи́сано въ концѣ̀  кни́ги сеѧ̀. 
На оу҆́трени, по шестоѱа́лмїи: 
Бг҃ъ гдⷭ҇ь, и҆ ꙗ҆ви́сѧ на́мъ: на гла́съ є҃: и҆  глаго́лемъ тропа́рь воскрⷭ҇ный: Собезнача́льное сло́во  ѻ҆ц҃ꙋ̀: два́жды. Сла́ва, и҆ ны́нѣ, бг҃оро́диченъ:  Ра́дꙋйсѧ две́ре гдⷭ҇нѧ непроходи́маѧ: Та́же, ѻ҆бы́чнаѧ  стїхоло́гїа ѱалти́ра. 
По а҃-мъ стїхосло́вїи сѣда́льны воскрⷭ҇ны, гла́съ  є҃:  
Крⷭ҇тъ гдⷭ҇ень похва́лимъ, погребе́нїе ст҃о́е  пѣ́сньми почти́мъ, и҆ воскрⷭ҇нїе є҆гѡ̀ препросла́вимъ:  ꙗ҆́кѡ совозста́ви мє́ртвыѧ ѿ грѡ́бъ ꙗ҆́кѡ бг҃ъ,  плѣни́въ сме́рти держа́вꙋ, и҆ крѣ́пость дїа́волю, и҆  сꙋ́щымъ во а҆́дѣ свѣ́тъ возсїѧ̀. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Гдⷭ҇и ме́ртвъ наре́клсѧ є҆сѝ, оу҆мертви́вый  сме́рть, во гро́бѣ положи́лсѧ є҆сѝ, и҆стощи́вый  гро́бы: горѣ̀ во́ини гро́ба стрежа́хꙋ, до́лѣ ѿ вѣ́ка  мє́ртвыѧ воскр҃си́лъ є҆сѝ. всеси́льне и҆ непостижи́ме  гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ: Ра́дꙋйсѧ ст҃а́ѧ  горо̀ и҆ бг҃опрохо́днаѧ, ра́дꙋйсѧ ѡ҆дꙋшевле́ннаѧ кꙋпино̀  и҆ неѡпали́маѧ. ра́дꙋйсѧ є҆ди́на къ бг҃ꙋ мі́рови мо́сте,  преводѧ́й мє́ртвыѧ къ вѣ́чномꙋ животꙋ̀. ра́дꙋйсѧ  нетлѣ́ннаѧ ѻ҆трокови́це, неискꙋсомꙋ́жнѡ ро́ждшаѧ  сп҃се́нїе дꙋ́шъ на́шихъ. 
По в҃-мъ стїхосло́вїи сѣда́льны воскрⷭ҇ны, гла́съ  є҃:  
Гдⷭ҇и, по тридне́внѣмъ твое́мъ воскрⷭ҇нїи, и҆  а҆пⷭ҇лѡвъ поклоне́нїи, пе́тръ вопїѧ́ше тѝ: жєны̀  дерзнове́нїе прїѧ́ша, а҆́зъ же оу҆боѧ́хсѧ. разбо́йникъ  бг҃осло́вѧше, а҆́зъ же ѿверго́хсѧ. оу҆̀бо призове́ши  ли мѧ̀ про́чее оу҆ч҃нка̀ бы́ти; и҆лѝ па́ки пока́жеши  мѧ̀ ловца̀ глꙋби́ннаго; но ка́ющасѧ прїими́ мѧ бж҃е, и҆  сп҃си́ мѧ.  
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Гдⷭ҇и, посредѣ̀ ѡ҆сꙋжде́нныхъ пригвозди́ша тѧ̀  беззако́ннїи, и҆ копїе́мъ ребро̀ твоѐ прободо́ша, ѽ  млⷭ҇тиве! погребе́нїе же прїѧ́лъ є҆сѝ, разрꙋши́вый  а҆́дѡва врата̀, и҆ воскрⷭ҇лъ є҆сѝ тридне́внѡ.  притеко́ша жєны̀ ви́дѣти тѧ̀, и҆ возвѣсти́ша а҆пⷭ҇лѡмъ  воста́нїе: превозноси́мый сп҃се, є҆го́же пою́тъ  а҆́гг҃ли, бл҃гослове́нный гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ: Неискꙋсобра́чнаѧ  невѣ́сто бг҃ороди́тельнице, ꙗ҆́же є҆́ѵинꙋ печа́ль  радостотвори́вшаѧ, воспѣва́емъ вѣ́рнїи и҆ покланѧ́емсѧ  тебѣ̀, ꙗ҆́кѡ возвела̀ є҆сѝ на́съ ѿ дре́внїѧ  клѧ́твы: и҆ ны́нѣ молѝ непреста́ннѡ, всепѣ́таѧ,  прест҃а́ѧ, во є҆́же сп҃сти́сѧ на́мъ. 
Ѵ҆пакоѝ, гла́съ є҃: 
А҆́гг҃льскимъ зра́комъ оу҆́мъ смꙋща́ющѧ, и҆  бж҃е́ственнымъ воста́нїемъ дꙋше́ю просвѣща́емы,  мѷронѡ́сицы а҆пⷭ҇лѡмъ бл҃говѣствова́хꙋ: возвѣсти́те во  ꙗ҆зы́цѣхъ воскрⷭ҇нїе, гдⷭ҇ꙋ содѣ́йствꙋющꙋ чꙋдесы̀,  подаю́щемꙋ на́мъ ве́лїю млⷭ҇ть. 
Степє́нна, гла́съ є҃. А҆нтїфѡ́нъ а҃.  
И҆́хже стїхѝ повторѧ́юще пое́мъ: 
Внегда̀ скорбѣ́ти мнѣ̀, даві́дски пою̀ тебѣ̀ сп҃се  мо́й: и҆зба́ви дꙋ́шꙋ мою̀ ѿ ѧ҆зы́ка льсти́вагѡ. 
Пꙋсты̑ннымъ живо́тъ бл҃же́нъ є҆́сть, бж҃е́ственнымъ  раче́нїемъ воскрилѧ́ющымсѧ.  
Сла́ва: Ст҃ы́мъ дх҃омъ ѡ҆держа́тсѧ всѧ̑, ви̑димаѧ же  съ неви́димыми: самодержа́венъ бо сы́й, трⷪ҇цы є҆ди́нъ  є҆́сть нело́жнѡ.  
И҆ ны́нѣ, то́йже. А҆нтїфѡ́нъ в҃: 
На го́ры дꙋшѐ, воздви́гнемсѧ, грѧдѝ та́мѡ,  ѿню́дꙋже по́мощь и҆́детъ. 
Десна́ѧ твоѧ̀ рꙋка̀, и҆ менѐ хрⷭ҇тѐ каса́ющисѧ, ѿ  ле́сти всѧ́кїѧ да сохрани́тъ. 
Сла́ва: Ст҃о́мꙋ дх҃ꙋ бг҃осло́вѧще рце́мъ: ты̀ є҆сѝ  бг҃ъ, живо́тъ, раче́нїе, свѣ́тъ, оу҆́мъ: ты̀  бл҃госты́нѧ, ты̀ црⷭ҇твꙋеши во вѣ́ки.  
И҆ ны́нѣ, то́йже. А҆нтїфѡ́нъ г҃: 
Ѡ҆ ре́кшихъ мнѣ̀: во дворы̀ вни́демъ гдⷭ҇нѧ: ра́дости  мно́гїѧ и҆спо́лненъ бы́въ, мл҃твы возсыла́ю. 
Въ домꙋ̀ дв҃довѣ стра̑шнаѧ соверша́ютсѧ: ѻ҆́гнь бо  та́мѡ палѧ̀ всѧ́къ сра́мный оу҆́мъ. 
Сла́ва: Ст҃о́мꙋ дх҃ꙋ живонача́льное досто́инство, ѿ  негѡ́же всѧ́кое живо́тно ѡ҆дꙋшевлѧ́етсѧ, ꙗ҆́кѡ во  ѻ҆ц҃ѣ̀, кꙋ́пнѡ же и҆ сло́вѣ. 
И҆ ны́нѣ, то́йже. 
Прокі́менъ, гла́съ є҃: Воскрⷭ҇нѝ гдⷭ҇и бж҃е мо́й, да  вознесе́тсѧ рꙋка̀ твоѧ̀, ꙗ҆́кѡ ты̀ црⷭ҇твꙋеши во вѣ́ки.  Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ. Всѧ́кое дыха́нїе: Сті́хъ: Хвали́те бг҃а во  ст҃ы́хъ є҆гѡ̀: 
Є҆ѵⷢ҇лїе оу҆́треннее рѧдово́е. 
Воскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ  гдⷭ҇ꙋ і҆и҃сꙋ, є҆ди́номꙋ безгрѣ́шномꙋ: крⷭ҇тꙋ̀ твоемꙋ̀  покланѧ́емсѧ хрⷭ҇тѐ, и҆ ст҃о́е воскрⷭ҇нїе твоѐ пое́мъ  и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ  и҆но́гѡ не зна́емъ, и҆́мѧ твоѐ и҆менꙋ́емъ. Прїиди́те  всѝ вѣ́рнїи, поклони́мсѧ ст҃о́мꙋ хрⷭ҇то́вꙋ воскрⷭ҇нїю:  се́ бо прїи́де крⷭ҇то́мъ ра́дость всемꙋ̀ мі́рꙋ. всегда̀  бл҃гословѧ́ще гдⷭ҇а, пое́мъ воскрⷭ҇нїе є҆гѡ̀: распѧ́тїе  бо претерпѣ́въ, сме́ртїю сме́рть разрꙋшѝ.  
Ѱало́мъ н҃: Поми́лꙋй мѧ̀ бж҃е: 
Сла́ва: Мл҃твами а҆пⷭ҇лѡвъ, млⷭ҇тиве, ѡ҆чи́сти  мно́жєства согрѣше́нїй на́шихъ.  
И҆ ны́нѣ: Мл҃твами бцⷣы, млⷭ҇тиве, ѡ҆чи́сти  мно́жєства согрѣше́нїй на́шихъ. 
Та́же, гла́съ ѕ҃: Поми́лꙋй мѧ̀ бж҃е, по вели́цѣй  млⷭ҇ти твое́й, и҆ по мно́жествꙋ щедро́тъ твои́хъ,  ѡ҆чи́сти беззако́нїе моѐ. 
Посе́мъ стїхи́ра:  
Воскр҃съ і҆и҃съ ѿ гро́ба, ꙗ҆́коже проречѐ, дадѐ  на́мъ живо́тъ вѣ́чный, и҆ ве́лїю млⷭ҇ть.  
Сп҃сѝ бж҃е лю́ди твоѧ̑: 
И҆ возгла́съ: Млⷭ҇тїю и҆ щедро́тами и҆  чл҃вѣколю́бїемъ:  
Канѡ́ны: Воскрⷭ҇ный на д҃: Крⷭ҇товоскрⷭ҇ный на г҃:  Бг҃оро́диченъ на г҃: Мине́и на д҃. А҆́ще же пра́зднꙋетсѧ  ст҃ы́й, на ѕ҃. Крⷭ҇товоскрⷭ҇ный на в҃: и҆ бцⷣы на в҃. 
Канѡ́нъ воскрⷭ҇нъ, гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща. 
Припѣ́въ: Сла́ва гдⷭ҇и, ст҃о́мꙋ воскрⷭ҇нїю твоемꙋ̀.  
Тебѐ терноно́сный є҆вре́йскїй со́нмъ, любвѐ  бл҃годѣ́телю къ тебѣ̀ не сохра́нь мт҃рнїѧ, хрⷭ҇тѐ  вѣнча̀, родонача́льника разрѣша́юща терно́вное  запреще́нїе. 
Воздви́глъ є҆си́ мѧ па́дшаго въ ро́въ, прекло́ньсѧ  жизнода́вче, безгрѣ́шне: и҆ моеѧ̀ ѕлосмра́дныѧ тлѝ  хрⷭ҇тѐ, претерпѣ́въ неискꙋше́нно, бж҃е́ственнагѡ  сꙋщества̀ мѵ́ромъ мѧ̀ ѡ҆бл҃гоꙋха́лъ є҆сѝ. 
Бг҃оро́диченъ: Разрѣши́сѧ клѧ́тва, печа́ль преста̀:  бл҃гослове́ннаѧ бо и҆ бл҃года́тнаѧ, вѣ̑рнымъ ра́дость  возсїѧ̀, бл҃гослове́нїе всѣ̑мъ концє́мъ цвѣтоносѧ́щи  хрⷭ҇та̀. 
Дрꙋгі́й канѡ́нъ крⷭ҇товоскрⷭ҇нъ.  
Пѣ́снь а҃, гла́съ то́йже. 
І҆рмо́съ: Сп҃си́телю бг҃ꙋ: 
И҆́же во́лею на крⷭ҇тѣ̀ пригвожде́нномꙋ пло́тїю, и҆  ꙾дре́внѧгѡ ѿ и҆зрече́нїѧ дре́вомъ꙾꙾дре́внѧгѡ  ѡ҆сꙋжде́нїѧ и҆́же дре́вомъ꙾ па́дшаго свобо́ждшемꙋ, томꙋ̀  є҆ди́номꙋ воспои́мъ: ꙗ҆́кѡ просла́висѧ. 
И҆́же и҆з̾ гро́ба мертвецꙋ̀ воскрⷭ҇шꙋ хрⷭ҇тꙋ̀, и҆  па́дшаго совозста́вившꙋ, и҆ сосѣдѣ́нїемъ ѻ҆ч҃ескимъ  оу҆краси́вшемꙋ, томꙋ̀ є҆ди́номꙋ воспои́мъ: ꙗ҆́кѡ  просла́висѧ. 
Бг҃оро́диченъ: Пречⷭ҇таѧ мт҃и бж҃їѧ, и҆з̾ тебѐ  вопло́щшемꙋсѧ, и҆ ѿ нѣ́дръ роди́телѧ не разлꙋ́чшемꙋсѧ  бг҃ꙋ, непреста́ннѡ моли́сѧ, ѿ всѧ́кагѡ ѡ҆бстоѧ́нїѧ  сп҃стѝ, и҆̀хже созда̀. 
И҆́нъ канѡ́нъ прест҃ѣ́й бцⷣѣ [є҆го́же  краестро́чїе: Свѣ́тъ ро́ждшаѧ, просвѣти́ мѧ дв҃о.]. 
Пѣ́снь а҃, гла́съ то́йже. 
І҆рмо́съ: Конѧ̀ и҆ вса́дника въ мо́ре чермно́е: 
Свѣ́та все́льшагосѧ въ тѧ̀ пречⷭ҇таѧ, и҆  просвѣ́щшаго мі́ръ лꙋча́ми бж҃ества̀, хрⷭ҇та̀ молѝ,  просвѣти́ти всѧ̑ пою́щыѧ тѧ̀, мт҃и дв҃о. 
Ꙗ҆́кѡ оу҆краша́ема добро́тою добродѣ́телей  бл҃года́тнаѧ, добротво́рное бл҃голѣ́пїе лꙋче́ю дх҃а,  под̾ѧ́ла є҆сѝ всечⷭ҇таѧ, всѧ́чєскаѧ оу҆добри́вшаго. 
Тебѐ дре́вле проѡбразꙋ́ющи кꙋпина̀ въ сїна́и, не  ѡ҆пали́сѧ дв҃о, ѻ҆гню̀ присовокꙋ́пльшисѧ: дв҃а бо  родила̀ є҆сѝ, и҆ дв҃а пребыла̀ є҆сѝ, па́че смы́сла  мт҃и дв҃о. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ, хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
Же́лчь оу҆́бѡ и҆̀же и҆з̾ ка́мене ме́дъ сса́вшїи, въ  пꙋсты́ни чꙋдодѣ́йствовавшемꙋ тебѣ̀ принесо́ша хрⷭ҇тѐ:  ѻ҆́цетъ же за ма́ннꙋ воз̾ бл҃годѣѧ́нїе тѝ возда́ша  ѻ҆́троцы і҆и҃лєвы небл҃года́рнїи. 
И҆̀же дре́вле свѣтови́днымъ ѻ҆́блакомъ покрыва́еми,  живо́тъ во гро́бѣ хрⷭ҇та̀ положи́ша: но самовла́стнѡ  воскр҃съ, всѣ̑мъ вѣ̑рнымъ подадѐ та́йнѡ ѡ҆сѣнѧ́ющее  свы́ше дх҃а сїѧ́нїе. 
Бг҃оро́диченъ: Ты̀ мт҃и бж҃їѧ несочета́ннѡ родила̀  є҆сѝ, и҆́же ѡ҆ нетлѣ́нна ѻ҆ц҃а̀ возсїѧ́вшаго, кромѣ̀  болѣ́зней ма́тернихъ: тѣ́мже тѧ̀ бцⷣꙋ, воплоще́нна бо  родила̀ є҆сѝ сло́ва, правосла́внѡ проповѣ́дꙋемъ.  
И҆́нъ І҆рмо́съ: Си́лою крⷭ҇та̀ твоегѡ̀ хрⷭ҇тѐ: 
Воскрⷭ҇лъ є҆сѝ ѿ гро́ба хрⷭ҇тѐ, тлѝ сме́ртныѧ  и҆зба́вль воспѣва́ющихъ жизнода́вче, во́льное твоѐ  распѧ́тїе. 
Пома́зати мѵ́ромъ тѣ́ло твоѐ мѷронѡ́сицы хрⷭ҇тѐ  тща́хꙋсѧ, и҆ не ѡ҆брѣ́тшѧ возврати́шасѧ, воспѣва́ющѧ  твоѐ воста́нїе. 
Бг҃оро́диченъ: Молѝ непреста́ннѡ чⷭ҇таѧ,  воплоще́ннаго и҆з̾ бокꙋ̀ твое́ю, и҆зба́вити ѿ ле́сти  дїа́воли, воспѣва́ющыѧ тѧ̀ дв҃ꙋ чⷭ҇тꙋю.  
И҆́нъ І҆рмо́съ: Водрꙋзи́вый на ничесо́мже: 
Лѣ́ствица, є҆́юже къ на́мъ сни́де вы́шнїй,  и҆стлѣ́вшее є҆стество̀ и҆спра́вити, ты̀ ꙗ҆́вственнѡ  чⷭ҇таѧ, всѣ̑мъ ны́нѣ ви́дѣна была̀ є҆сѝ, тобо́ю бо  пребл҃гі́й мі́рови ꙾бесѣ́довати꙾꙾причасти́тисѧ꙾  бл҃говолѝ. 
Є҆́же дре́вле предꙋста́вленное дв҃о та́инство, и҆  пре́жде вѣ̑къ прови́димое всѧ̑ вѣ́дꙋщемꙋ бг҃ꙋ, лѣ́тѡмъ  ны́нѣ напослѣ́докъ въ ложесна́хъ твои́хъ  всенепоро́чнаѧ, коне́цъ прїе́мъ ꙗ҆ви́сѧ. 
Разрѣши́сѧ клѧ́твы дре́внїѧ ѡ҆сꙋжде́нїе твои́мъ  хода́тайствомъ дв҃о пречⷭ҇таѧ: и҆з̾ тебе́ бо гдⷭ҇ь  ꙗ҆́вльсѧ, всѣ̑мъ бл҃гослове́нїе ꙗ҆́кѡ пребл҃гі́й  и҆сточѝ, є҆ди́на человѣ́кѡмъ оу҆добре́нїе. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ сп҃стѝ пома̑занныѧ  твоѧ̑ прише́лъ є҆сѝ. 
Ꙗ҆̀же ѿ ме́рры горча́йшыѧ во́ды, ꙗ҆́кѡ во  ѡ҆́бразѣ проначерта́ѧ пречⷭ҇тый крⷭ҇тъ тво́й бл҃же,  грѣхо́вное оу҆мерщвлѧ́ющъ вкꙋше́нїе, дре́вомъ  оу҆слади́лъ є҆сѝ. 
Крⷭ҇тъ за дре́во разꙋ́мное, за сла́дкꙋю же пи́щꙋ  же́лчь, сп҃се мо́й, прїѧ́лъ є҆сѝ, за тлѣ́нїе же  сме́рти кро́вь твою̀ бж҃е́ственнꙋю и҆злїѧ́лъ є҆сѝ. 
Бг҃оро́диченъ: Кромѣ̀ оу҆́бѡ сочета́нїѧ зачала̀  є҆сѝ нетлѣ́ннѡ во чре́вѣ, и҆ без̾ болѣ́зни родила̀  є҆сѝ, и҆ по ржⷭ҇твѣ̀ дв҃а, бг҃а пло́тїю ро́ждши,  сохрани́ласѧ є҆сѝ.  
И҆́нъ І҆рмо́съ: Оу҆слы́шахъ слꙋ́хъ си́лы крⷭ҇та̀: 
Ꙗ҆́кѡ водрꙋзи́сѧ на землѝ на ло́бнѣмъ крⷭ҇тъ,  сокрꙋши́шасѧ верєѝ и҆ вра̑тницы вѣ́чнїи, и҆ возопи́ша:  сла́ва си́лѣ твое́й гдⷭ҇и. 
Ꙗ҆́кѡ сни́де сп҃съ къ свѧ̑заннымъ ꙗ҆́кѡ ме́ртвъ,  совоскресо́ша съ ни́мъ и҆̀же ѿ вѣ́ка оу҆ме́ршїи, и҆  возопи́ша: сла́ва си́лѣ твое́й гдⷭ҇и. 
Бг҃оро́диченъ: Дв҃а родѝ, и҆ ма́терскихъ не позна̀:  но мт҃и оу҆́бѡ є҆́сть, дв҃а же пребы́сть: ю҆́же  воспѣва́юще, ра́дꙋйсѧ бцⷣе, взыва́емъ. 
И҆́нъ І҆рмо́съ: Бж҃е́ственное твоѐ: 
Се́рдцемъ и҆ оу҆мо́мъ, дꙋше́ю же и҆ оу҆сты̀  и҆сповѣ́дꙋю всебл҃гоче́стнѡ тѧ̀ бцⷣꙋ вои́стиннꙋ,  чⷭ҇таѧ, сп҃се́нїѧ пло́дъ ѡ҆б̾е́млѧ, и҆ сп҃са́юсѧ дв҃о,  мл҃твами твои́ми. 
Созда́вый ѿ не сꙋ́щихъ всѧ́чєскаѧ, ѿ тебѐ чⷭ҇тыѧ  созда́тисѧ ꙗ҆́кѡ бл҃годѣ́тель бл҃говолѝ, на сп҃се́нїе  вѣ́рою и҆ любо́вїю тѧ̀ пою́щихъ, всенепоро́чнаѧ.  
Пою́тъ твоѐ ржⷭ҇тво̀ всенепоро́чнаѧ премі́рнїи ли́цы,  сп҃се́нїю ра́дꙋющесѧ, и҆́стиннꙋю бцⷣꙋ мꙋ́дрствꙋющихъ  тѧ̀, дв҃о нескве́рнаѧ. 
Тѧ̀ же́злъ и҆са́їа и҆менова̀, ѿ негѡ́же прозѧбѐ  на́мъ кра́сный цвѣ́тъ, хрⷭ҇то́съ бг҃ъ, на сп҃се́нїе  вѣ́рою и҆ любо́вїю притека́ющихъ къ покро́вꙋ твоемꙋ̀. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
И҆́же сла́вы гдⷭ҇ь въ несла́внѣ зра́цѣ, на дре́вѣ  ѡ҆безче́щенъ во́лею ви́ситъ, ѡ҆ бж҃е́ственнѣй мнѣ̀  сла́вѣ несказа́ннѡ промышлѧ́ѧ. 
Ты́ мѧ преѡбле́клъ є҆сѝ въ нетлѣ́нїе, хрⷭ҇тѐ, тлѝ  сме́ртныѧ неистлѣ́ннѡ пло́тїю вкꙋ́шъ, и҆ возсїѧ́въ и҆з̾  гро́ба тридне́венъ. 
Бг҃оро́диченъ: Ты̀ пра́вдꙋ же и҆ и҆збавле́нїе на́мъ  ро́ждши хрⷭ҇та̀ без̾ сѣ́мене, свобо́дно содѣ́ѧла  є҆сѝ ѿ клѧ́твы бцⷣе, є҆стество̀ пра́ѻтца.  
И҆́нъ І҆рмо́съ: Оу҆́тренююще вопїе́мъ тѝ: 
Просте́рлъ є҆сѝ дла̑ни сп҃се на́шъ на дре́вѣ, всѧ̑  призыва́ѧ къ себѣ̀, ꙗ҆́кѡ чл҃вѣколю́бецъ. 
Плѣни́лъ є҆сѝ а҆́дъ сп҃се мо́й твои́мъ  погребе́нїемъ, и҆ твои́мъ воскрⷭ҇нїемъ ра́дости всѧ̑  и҆спо́лнилъ є҆сѝ. 
Воскр҃съ ѿ гро́ба тридне́внѡ жизнода́вче, и҆ всѣ̑мъ  и҆сточи́лъ є҆сѝ безсме́ртїе неги́блющее. 
Бг҃оро́диченъ: Дв҃ꙋ по ржⷭ҇твѣ̀ воспѣва́емъ тѧ̀  бцⷣе: ты́ бо бг҃а сло́ва пло́тїю мі́рови родила̀ є҆сѝ.  
И҆́нъ І҆рмо́съ: Ѡ҆дѣѧ́йсѧ свѣ́томъ: 
Всѝ прⷪ҇ро́цы тѧ̀ ꙗ҆́вѣ предвозвѣсти́ша хотѧ́щꙋю  бы́ти бж҃їю мт҃рь, бцⷣе чⷭ҇таѧ: є҆ди́на бо ѡ҆брѣла́сѧ  є҆сѝ чⷭ҇таѧ, соверше́нна непоро́чнаѧ. 
Свѣ́телъ ѻ҆́блакъ тѧ̀ живо́тныѧ воды̀, на́мъ тꙋ́чꙋ  нетлѣ́нїѧ хрⷭ҇та̀ ѡ҆дожди́вшїй ѿча̑ѧннымъ, чⷭ҇таѧ,  познава́емъ.  
Ꙗ҆́кѡ бли́зъ всю́ тѧ до́брꙋ и҆ непоро́чнꙋ,  запечатлѣ́ннꙋ дв҃ствомъ чи́стѣ возлюбѝ, въ тѧ̀  всели́выйсѧ бг҃ъ, ꙗ҆́кѡ є҆ди́нъ бл҃гоꙋтро́бенъ. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ ꙗ҆́кѡ бл҃гоꙋтро́бенъ. 
Въ тлѣ́нїе попо́лзсѧ родонача́льникъ, влⷣко хрⷭ҇тѐ,  преслꙋ́шаннаго бра́шна вкꙋ́шъ, и҆ къ животꙋ̀ возведе́нъ  бы́сть стрⷭ҇тїю твое́ю. 
Живо́тъ низше́лъ є҆сѝ ко а҆́дꙋ, влⷣко хрⷭ҇тѐ, и҆  тлѣ́нїе растлѣ́вшемꙋ бы́въ, тлѣ́нїемъ и҆сточи́лъ  є҆сѝ воскрⷭ҇нїе. 
Бг҃оро́диченъ: Дв҃а родѝ, и҆ ро́ждши пребы́сть  чⷭ҇та̀, на рꙋкꙋ̀ носѧ́щаго всѧ́чєскаѧ, ꙗ҆́кѡ вои́стиннꙋ  дв҃а мт҃и поне́сшаѧ.  
И҆́нъ І҆рмо́съ: Ѡ҆бы́де мѧ̀ бе́здна: 
Просте́рлъ є҆сѝ дла̑ни твоѝ, собира́ѧ дале́че  расточє́ннаѧ ꙗ҆зы̑къ твои́хъ собра̑нїѧ, хрⷭ҇тѐ бж҃е  на́шъ, живоно́снымъ крⷭ҇то́мъ твои́мъ, ꙗ҆́кѡ  чл҃вѣколю́бецъ. 
Плѣни́лъ є҆сѝ сме́рть, и҆ врата̀ а҆́дѡва сокрꙋши́лъ  є҆сѝ, а҆да́мъ же свѧ́занный разрѣше́нъ бы́въ, вопїѧ́ше  тебѣ̀: сп҃се́ мѧ десни́ца твоѧ̀ гдⷭ҇и. 
Бг҃оро́диченъ: Кꙋпинꙋ́ тѧ неѡпали́мꙋ, и҆ го́рꙋ и҆  лѣ́ствицꙋ ѡ҆дꙋшевле́нꙋ, и҆ врата̀ нбⷭ҇наѧ досто́йнѡ  сла́вимъ, мр҃і́е сла́внаѧ, правосла́вныхъ похвало̀.  
И҆́нъ І҆рмо́съ: Неи́стовствꙋющеесѧ бꙋ́рею: 
И҆́же всемꙋ̀ вино́вный, и҆ є҆́же бы́ти всѣ̑мъ  пода́вый, ꙗ҆́кѡ вино́внꙋ и҆мѧ́ше воплоща́емь, є҆́же по  на́мъ, тѧ̀ бг҃ома́ти всенепоро́чнаѧ. 
И҆сцѣле́нїй влⷣчце, дꙋшепита́тельный точа́щїй  и҆сто́чникъ вѣ́рнѡ притека́ющымъ къ покро́вꙋ твоемꙋ̀  бл҃госла́вномꙋ, вѣ́мы тѧ̀ всенепоро́чнаѧ.  
Сп҃се́нїю вино́вна жизнода́вца родила̀ є҆сѝ на́мъ,  вѣ́чное и҆збавле́нїе да́рꙋющаго, и҆́стиннꙋю бцⷣꙋ тѧ̀  проповѣ́дающымъ. 
Конда́къ, гла́съ є҃. Подо́бенъ: Собезнача́льное  сло́во: 
Ко а҆́дꙋ сп҃се мо́й соше́лъ є҆сѝ, и҆ врата̀  сокрꙋши́вый ꙗ҆́кѡ всеси́ленъ, оу҆ме́ршихъ ꙗ҆́кѡ  созда́тель совоскр҃си́лъ є҆сѝ, и҆ сме́рти жа́ло  сокрꙋши́лъ є҆сѝ, и҆ а҆да́мъ ѿ клѧ́твы и҆зба́вленъ  бы́сть, чл҃вѣколю́бче. тѣ́мже всѝ зове́мъ: сп҃сѝ  на́съ гдⷭ҇и. 
І҆́косъ: Оу҆слы́шавшѧ жєны̀ а҆́гг҃лѡвы глаго́лы,  ѿложи́ша рыда́нїе, ра́достны бы́вшѧ и҆ тре́петны,  оу҆́жасъ бо ви́дѣша, и҆ сѐ хрⷭ҇то́съ прибли́жисѧ къ  ни̑мъ, глаго́лѧ: є҆́же, ра́дꙋйтесѧ, дерза́йте, а҆́зъ  мі́ра побѣди́хъ, и҆ оу҆́зники свободи́хъ, потщи́тесѧ  оу҆́бѡ ко оу҆ч҃нкѡ́мъ, возвѣща́ющѧ и҆̀мъ: ꙗ҆́кѡ  варѧ́ю вы̀ во гра́дѣ галїле́йстѣмъ, є҆́же  проповѣ́дати. тѣ́мже всѝ тебѣ̀ зове́мъ: сп҃сѝ на́съ  гдⷭ҇и. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь пла́мень  оу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е,  бл҃гослове́нъ є҆сѝ. 
Пло́тїю ѡ҆бло́жьсѧ ꙗ҆́коже на оу҆́дицѣ льще́нїѧ,  бж҃е́ственною твое́ю си́лою ѕмі́ѧ низвле́клъ є҆сѝ  возводѧ̀ вопїю́щыѧ: бж҃е, бл҃гослове́нъ є҆сѝ. 
Землѝ непрохо́дное ѡ҆сꙋществова́вый составле́нїе, во  гро́бѣ покрыва́етсѧ пло́тїю невмѣсти́мый. є҆мꙋ́же всѝ  пое́мъ: бж҃е, бл҃гослове́нъ є҆сѝ. 
Бг҃оро́диченъ: Є҆ди́нꙋ оу҆́бѡ ѵ҆поста́сь во двою̀  є҆стєствꙋ̀, всенепоро́чнаѧ родила̀ є҆сѝ воплоще́ннаго  бг҃а. є҆мꙋ́же всѝ пое́мъ: бж҃е, бл҃гослове́нъ є҆сѝ. 
И҆́нъ І҆рмо́съ: Въ пещѝ ѻ҆́гненнѣй пѣсносло́вцы:  
И҆́же дре́вомъ крⷭ҇тнымъ і҆́дѡльскꙋю пре́лесть  разрѣши́вый, бл҃гослове́нъ бг҃ъ ѻ҆тє́цъ на́шихъ. 
Воскр҃сы́й и҆з̾ ме́ртвыхъ, и҆ сꙋ́щыѧ во а҆́дѣ  совоздви́гнꙋвый, бл҃гослове́нъ бг҃ъ ѻ҆тє́цъ на́шихъ.  
Твое́ю сме́ртїю хрⷭ҇тѐ, сме́ртнꙋю разо́рь держа́вꙋ,  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: И҆́же ѿ дв҃ы ро́ждьсѧ, и҆ бцⷣꙋ сїю̀  показа́вый, бл҃гослове́нъ бг҃ъ ѻ҆тє́цъ на́шихъ.  
И҆́нъ І҆рмо́съ: Превозноси́мый ѻ҆тцє́въ: 
Неѡпредѣле́нный пребы́въ непрело́женъ, пло́ти по  ѵ҆поста́си соедини́сѧ, ꙗ҆́кѡ бл҃гоꙋтро́бенъ, въ тебѣ̀  прест҃ѣ́й: и҆́же є҆ди́нъ бл҃гослове́нъ бг҃ъ ѻ҆тє́цъ  на́шихъ. 
Невѣ́стꙋ тѧ̀ всенепоро́чнꙋю бцⷣе влⷣчце, согла́снѡ  сла́вимъ и҆ прⷭ҇то́лъ зижди́телѧ твоегѡ̀. є҆мꙋ́же всѝ  пое́мъ: бж҃е, бл҃гослове́нъ є҆сѝ. 
Мт҃и всѣ́хъ цр҃ѧ̀, ѡ҆чи́щшисѧ дх҃омъ дв҃о, была̀  є҆сѝ, тебѐ созда́вшагѡ. є҆мꙋ́же всѝ пое́мъ: бж҃е,  бл҃гослове́нъ є҆сѝ. 
Сп҃се́ мѧ гдⷭ҇ь, бг҃ома́ти пречⷭ҇таѧ, ѻ҆де́ждею  пло́ти и҆з̾ тебѐ ѡ҆дѣ́ѧвсѧ. є҆мꙋ́же всѝ пое́мъ:  бж҃е, бл҃гослове́нъ є҆сѝ. 
Пѣ́снь и҃ 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Ты̀ ѡ҆ во́льнѣй сп҃си́тельныѧ стрⷭ҇ти помоли́лсѧ  є҆сѝ ча́ши, ꙗ҆́коже нево́льнѣй: два̀ хотѣ̑нїѧ,  двѣма́ бо по коемꙋ́ждо но́сиши сꙋщество́ма хрⷭ҇тѐ, во  вѣ́ки. 
Твои́мъ вседѣ́тельнымъ схожде́нїемъ, а҆́дъ хрⷭ҇тѐ,  порꙋ́ганный и҆зблева̀ всѧ̑, ꙗ҆̀же дре́вле ле́стїю  оу҆мерщвлє́нныѧ, тебѐ превозносѧ́щыѧ во всѧ̑ вѣ́ки. 
Бг҃оро́диченъ: Тѧ̀ ꙗ҆́же па́че оу҆ма̀ бг҃омꙋ́жнѣ  сло́вомъ ро́ждшꙋю гдⷭ҇а, и҆ дв҃ствꙋющꙋю, всѧ̑ дѣла̀ дв҃о  бл҃гослови́мъ, и҆ превозно́симъ во всѧ̑ вѣ́ки.  
И҆́нъ І҆рмо́съ: И҆з̾ ѻ҆ц҃а̀ пре́жде вѣ̑къ: 
И҆́же на крⷭ҇тѣ̀ во́лею дла̑ни просте́ршаго, и҆  оу҆́зы смє́ртныѧ разрꙋши́вшагѡ хрⷭ҇та̀ бг҃а, сщ҃е́нницы  по́йте, лю́дїе превозноси́те во всѧ̑ вѣ́ки.  
И҆́же ꙗ҆́кѡ жениха̀ и҆з̾ гро́ба возсїѧ́вшаго хрⷭ҇та̀  бг҃а, и҆ мѷроно́сицамъ ꙗ҆́вльшагосѧ, и҆ ра́дость тѣ̑мъ  провѣща́вша, сщ҃е́нницы по́йте, лю́дїе превозноси́те во  всѧ̑ вѣ́ки. 
Бг҃оро́диченъ: Херꙋві̑мъ превы́шши ꙗ҆ви́ласѧ є҆сѝ  бцⷣе чⷭ҇таѧ, во чре́вѣ твое́мъ, и҆́же на тѣ́хъ  носи́маго поне́сши: є҆го́же со безпло́тными человѣ́цы  славосло́вимъ во всѧ̑ вѣ́ки.  
И҆́нъ І҆рмо́съ: Тебѣ̀ вседѣ́телю въ пещѝ: 
Преста̀ ны́нѣ ꙗ҆́же пра́ѻтчаѧ печа́ль, ра́дость  прїе́мши тѝ бг҃ома́терни. тѣ́мже непреста́ннѡ пое́мъ  тѧ̀ дв҃о, и҆ превозно́симъ во всѧ̑ вѣ́ки. 
Пое́тъ съ на́ми безпло́тныхъ собо́ръ, дв҃о ржⷭ҇тво̀  твоѐ непостижи́мое, є҆ди́нъ ли́къ соста́вльше любо́вїю,  и҆ превозносѧ́ще є҆го̀ во вѣ́ки. 
Стрꙋѧ̀ прозра́чнаѧ безсме́ртїѧ ѻ҆трокови́це и҆з̾  тебѐ и҆зы́де, и҆́же всѣ́хъ гдⷭ҇ь, скве́рнꙋ ѡ҆мыва́ѧ  вѣ́рою тѧ̀ пою́щихъ, и҆ превозносѧ́щихъ во всѧ̑ вѣ́ки. 
Бж҃е́ственный вои́стиннꙋ, и҆ свѣтоно́сный прⷭ҇то́лъ,  и҆ скрижа̑ли бл҃года́ти и҆сповѣ́дꙋемъ тѧ̀, сло́во дв҃о  ѻ҆́ч҃ее ꙗ҆́кѡ прїе́мшꙋю: є҆го́же превозно́симъ во всѧ̑  вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: Съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Па́дшаго человѣ́ка воспрїѧ́лъ є҆сѝ влⷣко хрⷭ҇тѐ,  и҆з̾ ложе́снъ дѣви́ческихъ всемꙋ̀ совокꙋ́пльсѧ, грѣхꙋ́  же ни є҆ди́номꙋ прича́щьсѧ: всего̀ ѿ и҆стлѣ́нїѧ ты̀  свободи́лъ є҆сѝ пречⷭ҇тыми твои́ми стрⷭ҇тьмѝ. 
Бг҃ото́чною кро́вїю и҆стоще́нною влⷣко хрⷭ҇тѐ, ѿ  твои́хъ пречⷭ҇тыхъ ре́бръ и҆ животворѧ́щихъ, же́ртва  оу҆́бѡ преста̀ і҆́дѡльскаѧ, всѧ́ же землѧ̀ тебѣ̀  хвале́нїѧ же́ртвꙋ прино́ситъ. 
Бг҃оро́диченъ: Не бг҃а безпло́тна, нижѐ па́ки  человѣ́ка про́ста произведѐ чⷭ҇таѧ ѻ҆трокови́ца, и҆  нескве́рнаѧ: но человѣ́ка соверше́нна, и҆ нело́жнѡ  соверше́нна бг҃а. є҆го́же велича́емъ со ѻ҆ц҃е́мъ же и҆  дх҃омъ.  
И҆́нъ І҆рмо́съ: Тѧ̀ па́че оу҆ма̀: 
Тебѐ и҆́же на крⷭ҇тѣ̀ стрⷭ҇ть под̾е́мшаго, и҆  а҆́довꙋ си́лꙋ сме́ртїю сокрꙋши́вшаго, вѣ́рнїи  правосла́внѡ велича́емъ. 
Тебѐ и҆з̾ гро́ба тридне́внѡ воскр҃сша, и҆ а҆́дъ  плѣни́вшаго, и҆ мі́ръ просвѣти́вшаго, вѣ́рнїи  є҆диномꙋ́дреннѡ велича́емъ. 
Бг҃оро́диченъ: Ра́дꙋйсѧ бцⷣе, мт҃и хрⷭ҇та̀ бг҃а,  є҆го́же родила̀ є҆сѝ, молѝ прегрѣше́нїй ѡ҆ставле́нїе  дарова́ти, вѣ́рою пою́щымъ тѧ̀.  
И҆́нъ І҆рмо́съ: И҆са́їе ликꙋ́й: 
Ѿ чⷭ҇тыхъ крове́й твои́хъ оу҆сыри́сѧ пло́ть  преесте́ственнѡ всѣ́хъ содѣ́телю, є҆диноро́дномꙋ сн҃ꙋ  роди́телевꙋ, не ѿ мꙋ́жа, без̾ сѣ́мене же оу҆́мна и҆  ѡ҆дꙋшевле́нна, бцⷣе приснодв҃о. 
Ѡ҆бходи́мое оу҆ста́вила є҆сѝ сме́рти неꙋдержи́мое  стремле́нїе, ро́ждши пло́тїю вои́стиннꙋ па́че оу҆ма̀  жи́знь вѣ́чнꙋю: є҆́йже прило́жьсѧ оу҆сты̀ го́рькими  а҆́дъ оу҆праздни́сѧ, прест҃а́ѧ мт҃и дв҃о. 
На прⷭ҇то́лѣ сѣдѧ̀ сн҃ъ тво́й влⷣчнѣ, рѧ́сны тѧ̀  златы́ми бж҃е́ственныхъ добродѣ́телей свѣ́тъ сїѧ́ющꙋ,  ѡ҆деснꙋ́ю поста́ви себѐ чⷭ҇таѧ, даѧ̀ че́сть ꙗ҆́кѡ мт҃ри  тебѣ̀, всенепоро́чнаѧ. 
Па́че оу҆ма̀ ржⷭ҇тво̀ твоѐ бг҃ома́ти: без̾ мꙋ́жа бо  зача́тїе въ тебѣ̀, и҆ дѣви́чески рожде́нїе бы́сть:  и҆́бо бг҃ъ є҆́сть рожде́йсѧ, є҆го́же велича́юще, тѧ̀  дв҃о оу҆бл҃жа́емъ. 
По катава́сїи є҆ктенїа̀ ма́лаѧ. Та́же, Ст҃ъ гдⷭ҇ь  бг҃ъ на́шъ. Є҆ѯапостїла́рїй оу҆́треннїй.  
На хвали́техъ стїхи̑ры воскрⷭ҇ны, гла́съ є҃: 
Сті́хъ: Сотвори́ти въ ни́хъ сꙋ́дъ напи́санъ, сла́ва  сїѧ̀ бꙋ́детъ всѣ̑мъ прпⷣбнымъ є҆гѡ̀. 
Гдⷭ҇и, запеча́танꙋ гро́бꙋ ѿ беззако́нникѡвъ,  проше́лъ є҆сѝ и҆з̾ гро́ба, ꙗ҆́коже роди́лсѧ є҆сѝ  ѿ бцⷣы: не оу҆разꙋмѣ́ша, ка́кѡ воплоти́лсѧ є҆сѝ,  безпло́тнїи твоѝ а҆́гг҃ли: не чꙋ́вствоваша, когда̀  воскр҃слъ є҆сѝ, стрегꙋ́щїи тѧ̀ во́ини. ѻ҆боѧ́ бо  запечатлѣ́стасѧ и҆спытꙋ́ющымъ, ꙗ҆ви́шасѧ же чꙋдеса̀  кла́нѧющымсѧ вѣ́рою та́инствꙋ: є҆́же воспѣва́ющымъ,  возда́ждь на́мъ ра́дость и҆ ве́лїю млⷭ҇ть. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Гдⷭ҇и, верєѝ вѣ̑чныѧ сокрꙋши́въ, и҆ оу҆́зы  растерза́въ, ѿ гро́ба воскр҃слъ є҆сѝ, ѡ҆ста́вль твоѧ̑  погреба̑льнаѧ, во свидѣ́тельство и҆́стиннагѡ  тридне́внагѡ твоегѡ̀ погребе́нїѧ: и҆ предвари́лъ є҆сѝ  въ галїле́и, въ пеще́рѣ стрего́мый. ве́лїѧ твоѧ̀ млⷭ҇ть,  непостижи́ме сп҃се, поми́лꙋй и҆ сп҃сѝ на́съ. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
Гдⷭ҇и, жєны̀ теко́ша на гро́бъ, ви́дѣти тѧ̀ хрⷭ҇та̀  на́съ ра́ди пострада́вшаго, и҆ прише́дшѧ, ѡ҆брѣто́ша  а҆́гг҃ла на ка́мени сѣдѧ́ща, стра́хомъ ѿва́льшемсѧ, и҆  къ ни̑мъ возопѝ глаго́лѧ: воскр҃се гдⷭ҇ь, рцы́те  оу҆ч҃нкѡ́мъ, ꙗ҆́кѡ воскр҃се ѿ ме́ртвыхъ, сп҃са́ѧй  дꙋ́шы на́шѧ. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. 
Гдⷭ҇и, ꙗ҆́коже и҆зше́лъ є҆сѝ ѿ запеча́таннагѡ  гро́ба, та́кѡ вше́лъ є҆сѝ и҆ две́ремъ заключє́нымъ ко  оу҆ч҃нкѡ́мъ твои̑мъ, показꙋ́ѧ и҆̀мъ тѣлє́снаѧ  страда̑нїѧ, ꙗ҆̀же под̾ѧ́лъ є҆сѝ сп҃се  долготерпѣли́вый: ꙗ҆́кѡ ѿ сѣ́мене дв҃дова ꙗ҆́звы  претерпѣ́лъ є҆сѝ: ꙗ҆́кѡ сн҃ъ же бж҃їй, мі́ръ  свободи́лъ є҆сѝ. ве́лїѧ твоѧ̀ млⷭ҇ть, непостижи́ме  сп҃се, поми́лꙋй и҆ сп҃сѝ на́съ.  
И҆́ны стїхи̑ры а҆натѡ́лїевы. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Гдⷭ҇и цр҃ю̀ вѣкѡ́въ, и҆ тво́рче всѣ́хъ, на́съ ра́ди  распѧ́тїе и҆ погребе́нїе пло́тїю прїи́мый, да на́съ ѿ  а҆́да свободи́ши всѣ́хъ: ты̀ є҆сѝ бг҃ъ на́шъ, ра́звѣ  тебѐ и҆но́гѡ не вѣ́мы. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Гдⷭ҇и, пресїѧ̑ющаѧ твоѧ̑ чꙋдеса̀ кто̀ и҆сповѣ́сть;  и҆лѝ кто̀ возвѣсти́тъ стра̑шнаѧ твоѧ̑ та̑инства;  вочл҃вѣ́чивыйсѧ бо на́съ ра́ди, ꙗ҆́кѡ са́мъ восхотѣ́лъ  є҆сѝ, держа́вꙋ ꙗ҆ви́лъ є҆сѝ си́лы твоеѧ̀: крⷭ҇то́мъ  бо твои́мъ разбо́йникꙋ ра́й ѿве́рзлъ є҆сѝ, и҆  погребе́нїемъ твои́мъ верєѝ а҆́дѡвы сокрꙋши́лъ є҆сѝ,  воскрⷭ҇нїемъ же твои́мъ всѧ́чєскаѧ ѡ҆богати́лъ є҆сѝ:  бл҃гоꙋтро́бне, гдⷭ҇и, сла́ва тебѣ̀. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Мѷронѡ́сицы жєны̀ гро́ба твоегѡ̀ дости́гшѧ, ѕѣлѡ̀  ра́нѡ и҆ска́хꙋ тебѐ мѵ́ры пома́зати, безсме́ртнаго  сло́ва и҆ бг҃а: и҆ а҆́гг҃ла глаго́лы ѡ҆гласи́вшѧсѧ,  возвраща́хꙋсѧ ра́достїю, а҆пⷭ҇лѡмъ возвѣсти́ти ꙗ҆́вѣ,  ꙗ҆́кѡ воскр҃слъ є҆сѝ, животѐ всѣ́хъ, и҆ по́далъ  є҆сѝ мі́рови ѡ҆чище́нїе и҆ ве́лїю млⷭ҇ть. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Бг҃опрїѧ́тнагѡ гро́ба ко і҆ꙋде́ѡмъ стра́жїе  глаго́лахꙋ: ѽ ва́шегѡ сꙋемꙋ́дреннагѡ совѣ́та! стрещѝ  неѡпи́саннаго покꙋси́вшесѧ, всꙋ́е трꙋди́стесѧ, сокры́ти  воскрⷭ҇нїе распѧ́тагѡ хотѧ́ще, ꙗ҆́снѡ показа́сте. ѽ  ва́шегѡ сꙋемꙋ́дреннагѡ собо́рища! что̀ па́ки сокры́ти  совѣ́тꙋете, є҆́же некры́етсѧ; па́че же ѿ на́съ  оу҆слы́шите, и҆ вѣ́ровати восхощи́те бы́вшихъ  и҆́стинѣ: а҆́гг҃лъ молнїено́сецъ съ нб҃сѐ соше́дъ  ка́мень ѿвалѝ, є҆гѡ́же стра́хомъ ме́ртвостїю  содержи́ми бы́хомъ, и҆ возгласи́въ крѣпкоꙋ́мнымъ  мѷроно́сицамъ, глаго́лаше жена́мъ: не зрите́ ли страже́й  оу҆мерщвле́нїѧ, и҆ печа́тей разрѣше́нїѧ, а҆́дова же  и҆стоща́нїѧ; почто̀ побѣ́дꙋ а҆́довꙋ оу҆праздни́вшаго,  и҆ сме́ртное жа́ло сокрꙋши́вшаго, ꙗ҆́кѡ ме́ртва  взыскꙋ́ете; бл҃говѣсти́те же ско́рѡ ше́дшѧ а҆пⷭ҇лѡмъ  воскрⷭ҇нїе, без̾ стра́ха зовꙋ́щѧ: вои́стиннꙋ воскр҃се  гдⷭ҇ь, и҆мѣ́ѧ ве́лїю млⷭ҇ть. 
Сла́ва, стїхи́ра оу҆́треннѧѧ є҆ѵⷢ҇льскаѧ. И҆ ны́нѣ:  Пребл҃гослове́нна є҆сѝ: Славосло́вїе вели́кое.  
Та́же, тропа́рь воскр҃сенъ: 
Дне́сь сп҃се́нїе мі́рꙋ бы́сть, пое́мъ воскрⷭ҇шемꙋ  и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо  сме́ртїю сме́рть, побѣ́дꙋ дадѐ на́мъ, и҆ ве́лїю млⷭ҇ть. 
Та́же, є҆ктенїѝ. И҆ ѿпꙋ́стъ.  
На лїтꙋргі́и бл҃жє́нна, гла́съ є҃:  
Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ,  хрⷭ҇тѐ, и҆сповѣ́да тѧ̀ чи́стѣ ѿ се́рдца, помѧни́ мѧ  гдⷭ҇и, вопїѧ̀, во црⷭ҇твїи твое́мъ. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ.  
И҆́же на дре́вѣ крⷭ҇тнѣмъ жи́знь процвѣ́тшаго ро́дꙋ  на́шемꙋ, и҆ и҆зсꙋши́вша ю҆́же ѿ дре́ва клѧ́твꙋ, ꙗ҆́кѡ  сп҃са и҆ содѣ́телѧ согла́снѡ воспои́мъ. 
Сті́хъ: Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ.  
Сме́ртїю твое́ю хрⷭ҇тѐ, сме́ртнꙋю разрꙋши́лъ є҆сѝ  си́лꙋ, и҆ совоздви́глъ є҆сѝ и҆́же ѿ вѣ́ка  оу҆ме́ршыѧ, тѧ̀ пою́щыѧ и҆́стиннаго бг҃а и҆ сп҃са  на́шего.  
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
На гро́бъ тво́й хрⷭ҇тѐ, прише́дшѧ жєны̀ чєстны́ѧ,  и҆ска́хꙋ тѧ̀ жизнода́вче мѷропома́зати, и҆ ꙗ҆ви́сѧ  и҆̀мъ а҆́гг҃лъ вопїѧ̀: воскр҃се гдⷭ҇ь. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Распе́ншꙋ ти сѧ хрⷭ҇тѐ, посредѣ̀ двою̀ ѡ҆сꙋждє́нною  разбѡ́йникꙋ, є҆ди́нъ оу҆́бѡ хꙋ́лѧ тѧ̀, ѡ҆сꙋжде́нъ  бы́сть пра́веднѣ: дрꙋгі́й же и҆сповѣ́даѧ тѧ̀, въ ра́й  всели́сѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Ко а҆пⷭ҇лѡвъ ли́кꙋ прише́дшѧ жєны̀ чєстны́ѧ,  возопи́ша: хрⷭ҇то́съ воскр҃се, ꙗ҆́кѡ влⷣцѣ и҆  содѣ́телю томꙋ̀ поклони́мсѧ. 
Сла́ва, трⷪ҇ченъ: Трⷪ҇це нераздѣ́льнаѧ, є҆ди́нице  вседѣ́тельнаѧ и҆ всеси́льнаѧ, ѻ҆́ч҃е, сн҃е и҆ ст҃ы́й  дш҃е, тебѐ пое́мъ и҆́стиннаго бг҃а и҆ сп҃са на́шего. 
И҆ ны́нѣ, бг҃оро́диченъ: Ра́дꙋйсѧ ѡ҆дꙋшевле́нный  хра́ме бж҃їй и҆ врата̀ непроходи̑маѧ: ра́дꙋйсѧ  неѡпали́мый и҆ ѻ҆гнеѡбра́зный прⷭ҇то́ле: ра́дꙋйсѧ мт҃и  є҆мманꙋ́ила, хрⷭ҇та̀ бг҃а на́шегѡ. 
Прокі́менъ, гла́съ є҃: Ты̀ гдⷭ҇и сохрани́ши ны̀, и҆  соблюде́ши ны̀ ѿ ро́да сегѡ̀ и҆ во вѣ́къ. Сті́хъ:  Сп҃си́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный. А҆ллилꙋ́їа.  Млⷭ҇ти твоѧ̑ гдⷭ҇и во вѣ́къ воспою̀, въ ро́дъ и҆ ро́дъ  возвѣщꙋ̀ и҆́стинꙋ твою̀ оу҆сты̀ мои́ми. 
Сті́хъ: Занѐ ре́клъ є҆сѝ: въ вѣ́къ млⷭ҇ть  сози́ждетсѧ, на нб҃сѣ́хъ оу҆гото́витсѧ и҆́стина твоѧ̀. 


Въ недѣ́лю ве́чера, 
на Гдⷭ҇и воззва́хъ, стїхи̑ры покаѧ́нны, гла́съ є҃: 
Подо́бенъ: Ра́дꙋйсѧ по́стникѡмъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Пла́чꙋ и҆ сѣ́тꙋю го́рцѣ, смотрѧ́ѧ стра́шное сло́ва  воздаѧ́нїе, ѿ дѣ́лъ не и҆мы́й ѿвѣ́та и҆ ма́ла  проти́вꙋ винѣ̀, ѻ҆каѧ́нный. тѣ́мже молю́сѧ: пре́жде  да́же не пости́гнетъ мѧ̀ конца̀ моегѡ̀ безмѣ́стное,  пре́жде пожа́тїѧ сме́ртнагѡ, пре́жде сꙋда̀ стра́шнагѡ,  пре́жде хотѧ́щꙋ мѝ ѡ҆сꙋжде́нїе прїѧ́ти, и҆дѣ́же ѻ҆́гнь  негаси́мый, и҆ тьма̀ кромѣ́шнѧѧ, и҆дѣ́же че́рвь, и҆  скре́жетъ, и҆ снѣда́етъ согрѣши́вшыѧ, согрѣше́нїй мѝ  да́рꙋй и҆збавле́нїе хрⷭ҇тѐ мо́й, и҆ ве́лїю млⷭ҇ть. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Зако́ны твоѧ̑ и҆ писа̑нїѧ презрѣ́въ, за́пѡвѣди твоѧ̑  ѿверго́хъ ѻ҆каѧ́нный бж҃е мо́й, содѣ́телю мо́й, ка́кѡ  и҆збѣ́гнꙋ про́чее та́мошнѧгѡ сп҃се, мꙋче́нїѧ; тѣ́мже  пре́жде конца̀ моегѡ̀ сп҃се, проще́нїе мѝ да́рꙋй, сле́зъ  тꙋ́чꙋ, и҆́стинное оу҆миле́нїе подаѧ̀, ꙗ҆́кѡ бг҃ъ  пребл҃гі́й дале́че ѿ менѐ ѿгонѧ́ѧ полкѝ  бѣсѡ́вскїѧ, и҆́щꙋщихъ низвестѝ мѧ̀ во а҆́довꙋ  про́пасть. тѣ́мже молю́сѧ тѝ, да не рꙋ́кꙋ твою̀  ѿи́меши ѿ менѐ всемо́щнꙋю. 
Сті́хъ: Ѿ стра́жи оу҆́треннїѧ до но́щи, ѡ҆ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Оу҆вы̀ мнѣ̀! ка́кѡ ѡ҆мрачи́хсѧ оу҆мо́мъ: ка́кѡ  оу҆дали́хсѧ ѿ тебѐ, и҆ рабо́тахъ ѻ҆каѧ́нный грѣхꙋ̀  и҆ сла́сти пло́тстѣй себѐ всего̀ стра́стный и҆зда́хъ,  жи́вшей во мнѣ̀ стра́стнѣмъ; и҆ ны́нѣ ѡ҆жида́ю моегѡ̀  є҆́же ѿ житїѧ̀ и҆схо́да, и҆ хотѧ́щагѡ томле́нїѧ бы́ти:  гдⷭ҇и пребл҃гі́й, пода́ждь мѝ сле́зное покаѧ́нїе, и҆  разрѣше́нїе безчи́сленныхъ прегрѣше́нїй мои́хъ. вѣ́рнѡ  тѧ̀ молю̀, подаю́щаго мі́рови ве́лїю млⷭ҇ть.  
И҆́ны стїхи̑ры безплѡ́тнымъ. Подо́бенъ: то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Таи́нницы бг҃онача́лїѧ честні́и, трисвѣ́тлагѡ и҆  є҆диносꙋ́щнагѡ бж҃ества̀, и҆̀же пѣ́снь непреста́ннѡ  безпло́тными гла́сы и҆ ѧ҆зы́ки ѻ҆́гненными приносѧ́ще,  на̑ша молє́нїѧ и҆ мл҃твы принеси́те, ꙗ҆̀же ѿ  оу҆сте́нъ скве́рныхъ возсыла́емъ, и҆ ѡ҆ставле́нїе  прегрѣше́нїй и҆спроси́те: вѣ́сть бо не́мощь на́шꙋ  ѡ҆болкі́йсѧ въ ню̀, и҆ млⷭ҇тивъ сы́й є҆стество́мъ,  молє́нїѧ прїи́метъ ва̑ша ѡ҆ рабѣ́хъ согрѣши́вшихъ  быва́ємаѧ, подаѧ́й мі́рови ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Всѐ а҆́гг҃льское мно́жество є҆́же влⷣцѣ моемꙋ̀  приближа́ющеесѧ, и҆ тогѡ̀ бж҃е́ственномꙋ прⷭ҇то́лꙋ  предстоѧ́щее со стра́хомъ, и҆ и҆сполнѧ́еми неизрече́ннымъ  свѣ́томъ, менѐ во тьмѣ̀ грѣхо́внѣй заблꙋ́ждшаго  наста́вите къ свѣ́тꙋ сп҃си́тельномꙋ, повелѣ́нїемъ бг҃а  ще́драгѡ, тьмꙋ̀ ѿжени́те мра́чнꙋю и҆ чꙋждꙋ́ю кова́рныхъ  бѣсѡ́въ, застꙋпле́нїемъ и҆ бл҃года́тїю ва́шею: не  терпи́тъ бо свѣ́та прише́ствїю, но ѿгонѧ́етсѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
А҆́гг҃ли свѣ́тлїи бж҃їи, предстоѧ́ще прⷭ҇то́лꙋ  бл҃года́ти бж҃е́ственномꙋ, смире́нїе сꙋ́щее и҆  просвѣще́нїе и҆́стинное ѿ свѣ́та бж҃е́ственнагѡ  воспрїе́млюще, на́съ назира́йте съ нб҃съ чл҃вѣколю́бцы,  въ бꙋ́ри лю́тыхъ держи́мыхъ, и҆ бѣ́дствꙋющихъ, и҆ во  тьмѣ̀ спѧ́щихъ. прїиди́те оу҆̀бо, ѽ а҆рха́гг҃ли! на́мъ  въ по́мощь, и҆ сѣте́й и҆зба́вите на́съ ѕлонача́льнагѡ  врага̀: къ ва́шемꙋ во кро́вꙋ прибѣга́емъ всѝ,  прехва́льнїи. 
Сла́ва, и҆ ны́нѣ, бг҃оро́диченъ: Прⷭ҇то́лъ  херꙋві́мскїй вои́стиннꙋ, ꙗ҆́кѡ превы́шши а҆́гг҃лъ  бы́вши, въ тѧ́ бо бж҃е́ственное сло́во всели́сѧ чⷭ҇таѧ,  на́шъ ѡ҆́бразъ ѡ҆бнови́ти хотѧ̀: и҆з̾ тебѐ проше́дъ  плотоно́сецъ ꙗ҆́кѡ млⷭ҇рдъ, крⷭ҇тъ и҆ стрⷭ҇ть на́съ  ра́ди прїѧ́тъ, и҆ воскрⷭ҇нїе ꙗ҆́кѡ бг҃ъ дарова̀. тѣ́мже  ꙗ҆́кѡ премѣни́вшꙋю на́съ ѡ҆сꙋжде́ннагѡ є҆стества̀,  созда́телю вѣ́рою бл҃годарѧ́ще мо́лимсѧ, оу҆лꙋчи́ти  твои́ми мл҃твами прегрѣше́нїй проще́нїе, и҆ ве́лїю  млⷭ҇ть. 
Та́же, Свѣ́те ти́хїй: Прокі́менъ днѐ: и҆ Сподо́би  гдⷭ҇и въ ве́черъ се́й:  
На стїхо́внѣ стїхи̑ры покаѧ́нны, гла́съ є҃: 
Гдⷭ҇и, согрѣша́ѧ не престаю̀, чл҃вѣколю́бїѧ  сподоблѧ́емь не разꙋмѣ́ю: ѡ҆долѣ́й моемꙋ̀ недоꙋмѣ́нїю  є҆ди́не бл҃же, и҆ поми́лꙋй мѧ̀. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Гдⷭ҇и, и҆ стра́ха твоегѡ̀ бою́сѧ, и҆ ѕло́е творѧ̀ не  престаю̀: кто̀ на сꙋди́щи сꙋдїѝ не бои́тсѧ; и҆лѝ кто̀  оу҆врачева́тисѧ хотѧ̀, врача̀ прогнѣ́ваетъ ꙗ҆́коже  а҆́зъ; долготерпѣли́ве гдⷭ҇и, на не́мощь мою̀  оу҆милосе́рдисѧ, и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Ѡ҆ земны́хъ всѣ́хъ неради́вше, и҆ на мꙋ́ки мꙋ́жески  дерзнꙋ́вше, бл҃же́нныхъ наде́ждъ не погрѣши́сте: но  нб҃е́сномꙋ црⷭ҇твїю наслѣ̑дницы бы́сте, прехва́льнїи  мч҃нцы. и҆мꙋ́ще дерзнове́нїе къ чл҃вѣколюби́вомꙋ бг҃ꙋ,  мі́рꙋ оу҆мире́нїе и҆спроси́те, и҆ дꙋша́мъ на́шымъ ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: Стра́шно и҆  пресла́вно, и҆ ве́лїе та́инство, невмѣсти́мый во чре́вѣ  вмѣсти́сѧ, и҆ мт҃и по ржⷭ҇твѣ̀ па́ки пребы́сть дв҃ою:  бг҃а бо родѝ и҆з̾ неѧ̀ воплоще́нна. томꙋ̀ возопїи́мъ,  томꙋ̀ пѣ́снь рце́мъ, со а҆́гг҃лы воспѣва́юще: ст҃ъ  є҆сѝ хрⷭ҇тѐ бж҃е, и҆́же на́съ ра́ди вочл҃вѣ́чивыйсѧ,  сла́ва тебѣ̀. 
Та́же, Ны́нѣ ѿпꙋща́еши раба̀ твоего̀ влⷣко:  Трист҃о́е. По Ѻ҆́ч҃е на́шъ: Тропа́рь ст҃о́мꙋ. Сла́ва, и҆  ны́нѣ, бг҃оро́диченъ, во гла́съ тропарѧ̀: є҆ктенїа̀, и҆  ѿпꙋ́стъ. 
Въ недѣ́лю на повече́рїи,  
канѡ́нъ моле́бный прест҃ѣ́й бцⷣѣ, гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща. 
Чꙋ́до въ тебѣ̀ соверша́етсѧ дв҃о, вои́стиннꙋ  оу҆жа́сно: ꙗ҆́кѡ во оу҆тро́бѣ твое́й ника́коже  вмѣсти́маго и҆мѣ́ла є҆сѝ, и҆ несказа́ннѡ родила̀  є҆сѝ, приснодв҃ою пребы́вши. 
Ѡ҆дожди́ ми влⷣчце, прегрѣше́нїй ѡ҆ставле́нїе,  ꙗ҆́же до́ждь нбⷭ҇ный прише́дшїй къ тебѣ̀,  неизглаго́ланнѡ вмѣсти́ла є҆сѝ, и҆ дв҃ою пребыла̀  є҆сѝ по ржⷭ҇твѣ̀ непости́жнѣмъ. 
Сла́ва: Є҆ди́на бл҃гослове́ннаѧ и҆ бг҃ора́дованнаѧ,  ꙗ҆́же ра́дость чл҃вѣ́кѡмъ ро́ждшаѧ неизрече́ннꙋю,  печа̑ли ѿимѝ дꙋшѝ моеѧ̀ молю́сѧ, и҆ возвеселѝ  се́рдце моѐ. 
И҆ ны́нѣ: Ве́сь жела́нїе и҆ сла́дость жи́зни, и҆́же  ѿ тебѐ возсїѧ́вый за премно́гꙋю бл҃гость, дв҃о  пренепоро́чнаѧ: є҆го́же молѝ сп҃стѝ мѧ̀, непреста́ннѡ  ны́нѣ тѧ̀ сла́вѧщаго. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ, хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не,  бл҃же и҆ чл҃вѣколю́бче. 
Преидо́ша сѣ́немъ законотвори̑маѧ: законода́вца бо  хрⷭ҇та̀ родила̀ є҆сѝ пречⷭ҇таѧ, бл҃года́ть ѡ҆чище́нїѧ  и҆ просвѣще́нїѧ на́мъ взако́нившаго, и҆ ѿ клѧ́твы  и҆з̾е́мшаго дв҃о всенепоро́чнаѧ. 
Роди́сѧ ѿ тебѐ чⷭ҇таѧ, бг҃ъ воплоща́емь, и҆ пло́тїю  ви́дѣнъ бы́сть, и҆́же пре́жде неви́димый. сего̀ оу҆́бѡ  молѝ прилѣ́жнѡ ѻ҆трокови́це, ѿ ви́димыхъ и҆  неви́димыхъ вра̑гъ мѧ̀ и҆зба́вити, свѣ́тлѡ тѧ̀  сла́вѧщаго. 
Сла́ва: Страсте́й мѧ̀ лю́та ѡ҆бꙋрева́етъ волна̀,  лꙋка́выхъ дꙋхѡ́въ глꙋбина̀ ѡ҆держи́тъ мѧ̀, грѣхо́внаѧ  бꙋ́рѧ смꙋща́етъ мѝ се́рдце: бг҃ороди́тельнице, ты́ мѧ  оу҆твердѝ, свѣ́тлѡ тѧ̀ пою́щаго. 
И҆ ны́нѣ: Бж҃е́ственнаго гаврїи́ла чинонача́льника  и҆мꙋ́ще, бл҃гоговѣ́йнѡ є҆́же ра́дꙋйсѧ, вѣ́рою  приво́димъ согла́снѡ, неискꙋсобра́чнѣй мт҃ри бцⷣѣ  вѣ́рнѡ: є҆́юже бѣ́дъ же и҆ скорбе́й, и҆ недꙋ̑гъ  и҆збавлѧ́емсѧ. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
И҆стка́вшаѧ внꙋ́трь ѿ крове́й твои́хъ дв҃и́ческихъ,  нб҃о ѻ҆́блаки дв҃о, ѡ҆дѣва́юща ѻ҆де́ждею нетлѣ́нїѧ,  пре́жде ле́стїю ѡ҆бнаже́ннаго мѧ̀ ѡ҆блецы̀. 
Оу҆тро́ба твоѧ̀ дв҃о, пала́та свѧта̀ цр҃ѧ̀ и҆ бг҃а  несказа́нна бы́сть, въ ню́же всели́всѧ, цр҃кви на́съ  содѣ́ла. 
Сла́ва: Оу҆ще́дри ще́дра сꙋ́щи преѻкаѧ́ннꙋю мою̀  дꙋ́шꙋ, бг҃ороди́тельнице всенепоро́чнаѧ, ю҆́же ѿ  страсте́й и҆ грѣха̀ лю́тѣ ѡ҆чернѣ́вшꙋю и҆  ѡ҆цѣпенѣ́вшꙋю. 
И҆ ны́нѣ: Нетлѣ́ннагѡ црⷭ҇тва возсїѧ́ла є҆сѝ  ски́петро, ѿ ко́рене і҆ессе́ова, и҆ ражда́еши ѻ҆троча̀  безмꙋ́жнѡ чⷭ҇таѧ, а҆да́мова и҆ дв҃дова бг҃а, вкꙋ́пѣ и҆  зижди́телѧ и҆ гдⷭ҇а. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Пребыва́еши по ржⷭ҇твѣ̀ дв҃а нетлѣ́нна,  и҆стлѣ́вшихъ всѣ́хъ человѣ̑къ къ жи́зни приво́диши, и҆  нетлѣ́нїемъ ѡ҆сїѧва́еши пренепоро́чнаѧ. 
Но́во родила̀ є҆сѝ ꙗ҆́кѡ мла́дѧ пречⷭ҇таѧ,  предвѣ́чнаго ѿ ѻ҆ц҃а̀ безлѣ́тнѡ возсїѧ́вшаго,  є҆го́же ѡ҆ мі́рѣ молѝ бг҃оневѣ́сто. 
Сла́ва: Да ѡ҆брѧ́щꙋ тѧ̀ помо́щницꙋ дв҃о, и҆з̾има́ющꙋ  мѧ̀ въ ча́съ пре́нїѧ сꙋ́днагѡ, є҆гда̀ на сꙋди́щи  предста́нꙋ ѿ тебѐ ро́ждшагѡсѧ. 
И҆ ны́нѣ: Всѧ̀ бли́жнѧѧ моѧ̀ до́бра, и҆ непоро́чна  ѿ лїва́на, дв҃о бг҃оневѣ́сто: ст҃ы́мъ дх҃омъ въ тебѣ̀  проꙋвѣ́дѣсѧ воплоще́нїе сн҃а бж҃їѧ. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ, ꙗ҆́кѡ бл҃гоꙋтро́бенъ. 
Неискꙋсомꙋ́жнѡ родила̀ є҆сѝ бцⷣе є҆мманꙋ́ила,  на́ше смире́нїе оу҆ще́дрившаго: тѣ́мже приснодо́лжнѡ  тѧ̀ сла́вимъ. 
Па́че оу҆ма̀ безлѣ́тнаго, па́че сло́ва зижди́телѧ  прест҃а́ѧ родила̀ є҆сѝ, и҆збавлѧ́ющаго всѧ́кїѧ тлѝ,  бцⷣꙋ тѧ̀ пою́щихъ. 
Сла́ва: Бл҃га́го ро́ждши бл҃годѣ́телѧ и҆ зижди́телѧ,  прест҃а́ѧ влⷣчце бл҃голюби́ваѧ, дꙋ́шꙋ мою̀ ѡ҆ѕло́бленнꙋю  оу҆бл҃жѝ. 
И҆ ны́нѣ: Но́вое тебѣ̀ похвале́нїе, и҆ дре́внее  прино́симъ всечⷭ҇таѧ: лꙋ́чше бо не и҆́мамы къ  похвале́нїю, ра́звѣ, ра́дꙋйсѧ, є҆́же съ гаврїи́ломъ  тебѣ̀ воспѣва́емъ. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ:  
Сѣда́ленъ, гла́съ є҃: Себѐ пре́жде сꙋда̀ ны́нѣ  пла́чꙋ, помышлѧ́ѧ моѧ̑ дѣла̀ лꙋка̑ваѧ и҆ лю̑таѧ, и҆  прегрѣше́нїй глꙋбинꙋ̀ ѡ҆держа́щꙋю мѧ̀ ѿ ю҆́ности, и҆  подавлѧ́ющꙋ оу҆́мъ: но твои́мъ чⷭ҇таѧ, предста́нїемъ,  ѡ҆ставле́нїе мѝ пода́ждь, и҆ сп҃се́нїе оу҆лꙋчи́ти  сподо́би.  
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь, пла́мень  оу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е,  бл҃гослове́нъ є҆сѝ. 
И҆зба́ви мѧ̀ пречⷭ҇таѧ, ѕла́гѡ оу҆ны́нїѧ, и҆  страсте́й ѡ҆мраче́нїѧ, и҆ ѡ҆сꙋжде́нїѧ вѣ́чнꙋющагѡ:  ꙗ҆́кѡ да вѣ́рою тѧ̀ сла́влю. 
Оу҆мертвѝ стра̑сти моѧ̑, ꙗ҆́же жи́знь ро́ждшаѧ:  воздви́гни мѧ̀ бг҃оневѣ́сто лежа́щаго и҆з̾ гро́ба  нечꙋ́вствїѧ, да любо́вїю тѧ̀ сла́влю. 
Сла́ва: Пло́тїю ѡ҆бложе́на бг҃а безпло́тнаго,  пренепоро́чнаѧ родила̀ є҆сѝ, на́съ и҆збавлѧ́ющаго, со  стра́хомъ пою́щихъ: бж҃е бл҃гослове́нъ є҆сѝ. 
И҆ ны́нѣ: И҆сцѣле́нїе безме́здно, чи́стꙋю твою̀  мл҃твꙋ ѡ҆брѣ́тше, дв҃о, про́симъ пою́ще, дꙋшѝ  бл҃гопремѣне́нїѧ, и҆ тѣлесѝ здра́вїѧ. 
Пѣ́снь и҃ 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше поѧ́хꙋ: дѣла̀ всѧ́каѧ гдⷭ҇а  по́йте, и҆ превозноси́те во всѧ̑ вѣ́ки. 
Две́ре свѣ́та, покаѧ́нїѧ мѝ двє́ри свѣтоза̑рныѧ  ѿве́рзи, показꙋ́ющи всѧ́къ пра́вый пꙋ́ть пра́вды,  вводѧ́щъ въ бж҃е́ственныѧ во́ли вхо́ды. 
Но́во на землѝ дв҃о мт҃и ѻ҆троча̀, ѻ҆ц҃ꙋ̀  собезнача́льнаго сн҃а родила̀ є҆сѝ, за млⷭ҇рдїе  неизрече́нное оу҆подо́бльшагосѧ на́мъ, и҆стлѣ́вшымъ  под̾ грѣхо́мъ. 
Сла́ва: Всѧ̀ и҆збра́нна, всѧ̀ преꙋкра́шенна, бг҃ъ  ю҆́же возлюбѝ, ю҆́же и҆збра̀, ꙗ҆ви́ласѧ є҆сѝ дв҃о  при́снѡ препросла́вленнаѧ: тѣ́мже тѧ̀ пое́мъ чⷭ҇таѧ во  вѣ́ки. 
И҆ ны́нѣ: Всѧ̀ чⷭ҇таѧ, и҆ бж҃е́ственныѧ сла́вы  и҆спо́лнена, бли́жнѧѧ моѧ̀, речѐ дх҃ъ бж҃їй, тѧ̀  провозвѣща́ѧ пречⷭ҇таѧ, ю҆́же пѣ́сньми воспѣва́емъ  пою́ще: тебѣ̀ подоба́етъ ра́доватисѧ бг҃а чл҃вѣ́ка  ро́ждшей. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ чл҃вѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Твои́хъ притека́телей всечⷭ҇таѧ, не ѿри́ни ны́нѣ  воздыха̑нїѧ, но воззрѝ на ны̀ сꙋ́щихъ въ ско́рбехъ,  пла́чь преложѝ на ра́дость, и҆ оу҆миле́нїе въ весе́лїе,  въ пѣ́снехъ тѧ̀ пою́щихъ. 
Ѡ҆снова́нїе є҆сѝ недви́жимо, сп҃са ро́ждши чⷭ҇таѧ,  на вода́хъ зе́млю бж҃е́ственными велѣ́нїи ѡ҆снова́вшаго:  на не́мже на́съ свѣ́тлѡ тѧ̀ бл҃жа́щихъ оу҆тверди́ти  моли́сѧ. 
Сла́ва: Па́че оу҆ма̀ ржⷭ҇тво̀ твоѐ бцⷣе, без̾  мꙋ́жа бо зача́тїе въ тебѣ̀, и҆ дв҃ственно ржⷭ҇тво̀ твоѐ  бы́сть: и҆́бо бг҃ъ є҆́сть рожде́йсѧ, є҆го́же  велича́юще, ро́ждшꙋю тѧ̀ оу҆бл҃жа́емъ. 
И҆ ны́нѣ: Стра́шенъ є҆сѝ гдⷭ҇и, и҆ кто̀ оу҆́бѡ  тогда̀ постои́тъ преще́нїѧ твоегѡ̀ хрⷭ҇тѐ, є҆ди́не  цр҃ю̀, сꙋ́дъ творѧ́щꙋ тѝ; тѣ́мже пощадѝ, и҆ сп҃си́ мѧ  сп҃се, ро́ждшїѧ тѧ̀ бл҃гопрїѧ́тными мольба́ми.  
Та́же, Досто́йно є҆́сть: И҆ про́чее ѻ҆бы́чно, и҆  ѿпꙋ́стъ. 
Въ понедѣ́льникъ оу҆́тра, 
по а҃-мъ стїхосло́вїи сѣда́льны покаѧ́нны. Гла́съ  є҃: 
Сꙋдїѝ сѣдѧ́щꙋ, и҆ а҆́гг҃лѡмъ предстоѧ́щымъ, трꙋбѣ̀  гласѧ́щей, и҆ пла́мени горѧ́щꙋ, что̀ сотвори́ши дꙋшѐ  моѧ̀, ведо́ма на сꙋ́дъ: тогда́ бо лю̑таѧ тебѣ̀  предста́нꙋтъ, и҆ та̑йнаѧ твоѧ̑ ѡ҆блича́тсѧ согрѣшє́нїѧ.  тѣ́мже пре́жде конца̀ возопі́й сꙋдїѝ: бж҃е, ѡ҆чи́сти  мѧ̀, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ.  
Всѝ побди́мъ, и҆ хрⷭ҇та̀ оу҆срѧ́щимъ со мно́жествомъ  є҆ле́а, и҆ свѣща́ми свѣ́тлыми, ꙗ҆́кѡ да черто́га  внꙋ́трь сподо́бимсѧ: и҆́же бо внѣ̀ двере́й  ѡ҆брѣта́ѧйсѧ, бездѣ́льнѡ бг҃ови воззове́тъ: поми́лꙋй  мѧ̀. 
Сла́ва, и҆ ны́нѣ, бг҃оро́диченъ: Ст҃ѣ́йши херꙋві̑мъ,  и҆ вы́шши серафі̑мъ, пречⷭ҇таѧ, бцⷣꙋ тѧ̀ вои́стиннꙋ  и҆сповѣ́дающе, и҆́мамы грѣ́шнїи застꙋ́пницꙋ, и҆  ѡ҆брѣта́емъ во вре́мѧ напа́стей сп҃се́нїе. тѣ́мже не  преста́й ѡ҆ на́съ молѧ́щи, держа́во и҆ прибѣ́жище  дꙋша́мъ на́шымъ.  
По в҃-мъ стїхосло́вїи, сѣда́льны, гла́съ є҃: 
Дꙋшѐ, ꙗ҆̀же здѣ̀ вре́мєнна, та́мѡшнѧѧ же вѣ̑чна:  зрю̀ сꙋди́ще и҆ на прⷭ҇то́лѣ сꙋдїю̀, и҆ трепе́щꙋ  ѿвѣ́та. про́чее со тща́нїемъ ѡ҆брати́сѧ, сꙋ́дъ  непроща́емь. 
Сті́хъ: Гдⷭ҇и да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
На ѻ҆дрѣ̀ слежꙋ̀ согрѣше́нїй мно́гихъ, ѡ҆кра́даемь  є҆́смь въ наде́жди сп҃се́нїѧ моегѡ̀: и҆́бо со́нъ моеѧ̀  лѣ́ности хода́тайствꙋетъ дꙋшѝ мое́й мꙋ́кꙋ. но ты̀ бж҃е,  рожде́йсѧ ѿ дв҃ы, воздви́гни мѧ̀ къ твоемꙋ̀ пѣ́нїю, да  сла́влю тѧ̀.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Мч҃нченъ: Сїѧ́етъ дне́сь стрⷭ҇тоте́рпєцъ па́мѧть,  и҆́мать бо и҆ ѿ нб҃съ зарю̀: ли́къ а҆́гг҃льскїй  торжествꙋ́етъ, и҆ человѣ́ческїй ро́дъ спра́зднꙋетъ.  тѣ́мже мо́лѧтсѧ гдⷭ҇еви поми́ловатисѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Со а҆́гг҃лы нбⷭ҇наѧ,  съ человѣ́ки земна̑ѧ, во гла́сѣ ра́дованїѧ, бцⷣе,  вопїе́мъ тѝ: ра́дꙋйсѧ, две́ре нб҃съ простра́ннѣйшаѧ.  ра́дꙋйсѧ, є҆ди́на земноро́дныхъ сп҃се́нїе. ра́дꙋйсѧ,  чⷭ҇таѧ ѡ҆бра́дованнаѧ, ро́ждшаѧ бг҃а воплоще́нна.  
По г҃-мъ стїхосло́вїи, сѣда́ленъ, гла́съ є҃: 
Подо́бенъ: Собезнача́льное сло́во: 
Безслове́сными мѧ̀ страстьмѝ преклоне́ннаго, и҆  блꙋ́днѡ житїѐ моѐ и҆жди́вша, призовѝ сп҃се, ꙗ҆́коже  блꙋ́днаго, и҆ прїимѝ, и҆ ѡ҆б̾ѧ̑тїѧ ѻ҆ч҃єскаѧ за  млⷭ҇рдїе щедро́тъ распростри́ ми: и҆ мл҃твами  безпло́тныхъ дре́вней че́сти сподо́би. 
Сла́ва, и҆ ны́нѣ, бг҃оро́диченъ: Те́плаѧ  предста́тельнице и҆ непобѣди́маѧ, оу҆пова́нїе  и҆звѣ́стное и҆ непосты́дное, стѣно̀ и҆ покро́ве и҆  приста́нище прибѣга́ющымъ къ тебѣ̀, приснодв҃о чⷭ҇таѧ,  сн҃а твоего̀ и҆ бг҃а молѝ со а҆́гг҃лы, оу҆мире́нїе  да́ти мі́рови, и҆ сп҃се́нїе, и҆ ве́лїю млⷭ҇ть. 
Канѡ́нъ, є҆гѡ́же краегране́сїе си́це: Мно́гѡ тѝ  согрѣши́вшаго оу҆ще́дри, сло́ве. Творе́нїе кѵ́ръ  і҆ѡ́сифа, гла́съ є҃: 
Пѣ́снь а҃ 
І҆рмо́съ: Пои́мъ гдⷭ҇еви, сотво́ршемꙋ ди̑внаѧ чꙋдеса̀  въ чермнѣ́мъ мо́ри, пѣ́снь побѣ́днꙋю, ꙗ҆́кѡ  просла́висѧ. 
Мно́гими лестьмѝ и҆звлеко́ма, и҆ прельща́ема хрⷭ҇тѐ  чꙋ́ждагѡ, ѡ҆братѝ и҆ оу҆ще́дри мѧ̀, ꙗ҆́кѡ всеси́ленъ. 
И҆́же глꙋха́гѡ оу҆́шы ѿве́рзый хрⷭ҇тѐ, дꙋшѝ моеѧ̀  ѡ҆гло́хнꙋвшаѧ оу҆шеса̀ ѿве́рзи, молю́сѧ: ꙗ҆́кѡ да  твоѧ̑ словеса̀ внꙋша́ю. 
Мч҃нченъ: Новоѧвлє́нныѧ ѕвѣ́зды сꙋ́ще мч҃нцы сл҃нца  првⷣнагѡ хрⷭ҇та̀, тьмꙋ̀ ѿжени́те ѿ серде́цъ на́шихъ. 
Мч҃нченъ: Разжжє́нныѧ стрѣ́лы бж҃е́ственными  оу҆́гльми ст҃а́гѡ дх҃а страда́льцы ꙗ҆́вльшесѧ, стрѣ́лы  сокрꙋша́ютъ всѧ̑ ѕмі́евы. 
Бг҃оро́диченъ: Две́ре бж҃е́ственныѧ сла́вы, покаѧ́нїѧ  мѝ двє́ри ѿве́рзи, и҆ ѿ вра́тъ а҆́довыхъ и҆схитѝ,  молю́сѧ, смире́ннꙋю мою̀ дꙋ́шꙋ. 
Дрꙋгі́й канѡ́нъ безплѡ́тнымъ. 
Творе́нїе ѳеофа́ново, [є҆гѡ́же краегране́сїе: Пѣ́нїе  а҆́гг҃лѡмъ пѧ́тое.] Гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща.  
Таи́нницы бг҃онача́лїѧ свѣтода́тельнагѡ, и҆ тогѡ̀  лꙋча́ми первоѧвле́ннагѡ сїѧ́юще, свѣ́томъ просвѣти́ти  дꙋ́шꙋ мою̀, а҆́гг҃ли, влⷣкꙋ оу҆моли́те. [Два́жды.] 
И҆мꙋ́ще дерзнове́нїе, ꙗ҆́кѡ прⷭ҇то́лꙋ высо́комꙋ  предстоѧ́ще всѝ, бл҃гочести́внѣ пою́щихъ ва́съ, бѣ́дъ  и҆зба́вите предста́телїе чи́на нбⷭ҇нагѡ, ѽ  а҆рхїстрати́зи! 
Бг҃оро́диченъ: Разрѣши́сѧ клѧ́тва, и҆ печа́ль  преста̀: бл҃гослове́ннаѧ бо и҆ бл҃года́тнаѧ, вѣ̑рнымъ  ра́дость возсїѧ̀, бл҃гослове́нїе всѣ̑мъ концє́мъ  цвѣтоносѧ́щи хрⷭ҇та̀. 
Пѣ́снь г҃ 
І҆рмо́съ: Над̾ ꙗ҆зы́ки бг҃ъ воцр҃и́сѧ, бг҃ъ сѣди́тъ  на прⷭ҇то́лѣ ст҃ѣ́мъ свое́мъ, и҆ пое́мъ є҆мꙋ̀ разꙋ́мнѡ  ꙗ҆́кѡ цр҃ю̀ и҆ бг҃ꙋ. 
Ты̀, и҆́же ниеди́номꙋ хотѧ́й поги́бнꙋти, бл҃гі́й  гдⷭ҇и, погиба́ющаго оу҆ще́дри, и҆ сп҃си́ мѧ, ма́нїемъ  всеще́дре млⷭ҇ти твоеѧ̀. 
Ꙗ҆̀же въ вѣ́дѣнїи и҆ не въ вѣ́дѣнїи согрѣши́хъ  къ тебѣ̀ хрⷭ҇тѐ гдⷭ҇и, всѧ̑ вѣ́дѧщемꙋ прихождꙋ̀ и҆  припа́даю тѝ, прїими́ мѧ ꙗ҆́коже блꙋ́днаго. 
Мч҃нченъ: Да живꙋ́щїй грѣ́хъ оу҆мертвитѐ мч҃нцы и҆  ме́ртва врага̀ пока́жете, ѡ҆ ме́ртвости тѣле́снѣй  бл҃же́ннїи неради́сте. 
Мч҃нченъ: И҆спещре́ни страда́ньми мч҃нцы, и҆  ѻ҆де́ждами кро́вїю ѡ҆броще́нными оу҆краша́еми, всѣ́хъ  цр҃ю̀ вѣнцено́сцы предстоитѐ. 
Бг҃оро́диченъ: Дв҃о мт҃и, ꙗ҆́же бг҃а вопло́щшаѧ,  гла́сы прїимѝ вопїю́щихъ тѝ всегда̀, и҆ и҆зба́ви на́съ  ѿ разли́чныхъ ѡ҆бстоѧ́нїй.  
И҆́нъ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче.  
И҆́же сло́вомъ ликова̑нїѧ вы́шнимъ си́ламъ премꙋ́дрѡ  составле́й, твою̀ бл҃гость неисчетноси́льнꙋ показꙋ́ѧй,  си́хъ предста́тельствы цр҃ковь твою̀ оу҆твердѝ,  є҆ди́не бл҃же и҆ чл҃вѣколю́бче. [Два́жды.] 
Оу҆краша́ѧ неизрече́нною свѣ́тлостїю а҆́гг҃лы  хрⷭ҇тѐ, и҆ тѣ́ми оу҆твержда́ѧ цр҃ковь твою̀ млⷭ҇рде,  ѻ҆каѧ́ннꙋю мою̀ дꙋ́шꙋ тѣ́ми просвѣтѝ, молю́сѧ тѝ  влⷣко, не помина́ѧ мои́хъ безчи́сленныхъ грѣхѡ́въ.  
Бг҃оро́диченъ: Ты̀ мт҃и бг҃а несочета́ннѡ была̀  є҆сѝ, безпло́тныѧ ли́ки просвѣща́ющагѡ, є҆ди́но  бг҃онача́лїе въ трїе́хъ пѣ́ти непреста́ннѡ  сщ҃е́нствїихъ, и҆ гдⷭ҇ьствїихъ, пречⷭ҇таѧ дв҃о  всепѣ́таѧ. 
Пѣ́снь д҃ 
І҆рмо́съ: Дѣла̀ смотре́нїѧ твоегѡ̀ гдⷭ҇и, оу҆жаси́ша  прⷪ҇ро́ка а҆ввакꙋ́ма: и҆зше́лъ бо є҆сѝ на сп҃се́нїе  люде́й твои́хъ, сп҃стѝ пома̑занныѧ твоѧ̑ прише́лъ  є҆сѝ. 
Дѣла̀, ꙗ҆̀же въ житїѝ соверши́хъ, сꙋ́ть лꙋка̑ва и҆  лю̑та: ѡ҆ ни́хже хрⷭ҇тѐ бж҃е мо́й и҆зба́ви мѧ̀,  покаѧ́нїе и҆́скреннее подаѧ́ ми. 
Всѧ́кꙋ за́повѣдь честнꙋ́ю оу҆ничижи́хъ, стра́хъ  тво́й ѿри́нꙋхъ хрⷭ҇тѐ, и҆ бою́сѧ неизбѣ́жнагѡ твоегѡ̀  сꙋди́ща, въ не́мже да не ѡ҆сꙋ́диши менѐ бл҃гоꙋтро́бне. 
Мч҃нченъ: Реме́ньми ѿвсю́дꙋ вои́стиннꙋ протѧза́еми,  и҆ ра́нами и҆знꙋрѧ́еми ѕѣ́льнѣ, и҆ ноготьмѝ стрꙋ́жеми  сло́ве, страда́льцы твоѝ, вѣ́рою ра́довахꙋсѧ. 
Мч҃нченъ: Поколеба́ти ва́съ страда́льцы ѿ  бж҃е́ственнагѡ стоѧ́нїѧ, не возмо́же всѧ́чески лꙋка́вый:  тѣ́мже мнѡ́гимъ коле́блємымъ, до́блїи оу҆твержде́нїе  бж҃е́ственное показа́стесѧ. 
Бг҃оро́диченъ: Воплоща́етсѧ ѿ чⷭ҇тыхъ крове́й  твои́хъ гдⷭ҇ь, покаѧ́нїе чтꙋ́щымъ тѧ̀ подава́ѧ  всепѣ́таѧ, твои́мъ бл҃ги́мъ хода́тайствомъ, ꙗ҆́кѡ  бл҃гоꙋтро́бенъ, и҆ є҆ди́нъ чл҃вѣколю́бецъ. 
И҆́нъ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
А҆́гг҃льскїѧ соста́вилъ є҆сѝ свѣ́тлѡсти,  бг҃одѣ́тельными лꙋча́ми бл҃гопода́тливѣ просвѣти́лъ  є҆сѝ: ꙗ҆́кѡ си́ленъ въ крѣ́пости, сло́во твоѐ  и҆спо́лнивый чл҃вѣколю́бче. [Два́жды.]  
Зємна́ѧ тѣле́съ мꙋдрова̑нїѧ ѿложи́мъ вѣ́рнїи,  житїю̀ подо́бѧщесѧ безпло́тныхъ чинѡ́въ, и҆ оу҆́мъ  впери́мъ дх҃омъ.  
Бг҃оро́диченъ: Бꙋ́ди мѝ предста́тельнице  пренепоро́чнаѧ, прибѣ́жище и҆ приста́нище, страсте́й  бꙋ́рю ѿгонѧ́щи: ꙗ҆́же а҆́гг҃льскїѧ ли́ки, добро́тою  без̾ сравне́нїѧ побѣ́ждшаѧ. 
Пѣ́снь є҃ 
І҆рмо́съ: Свѣ́те и҆́стинный хрⷭ҇тѐ бж҃е, къ тебѣ̀  оу҆́тренюетъ дꙋ́хъ мо́й ѿ но́щи, ꙗ҆вѝ на мѧ̀ лицѐ  твоѐ. 
Воспрѧнѝ, ѽ дꙋшѐ, воспрѧнѝ ѿ сна̀ тѧ́жкагѡ,  моегѡ̀ лю́тагѡ грѣха̀, и҆ покаѧ́нїѧ свѣ́томъ ѡ҆зари́сѧ. 
Ѡ҆бнови́мъ дꙋ́шꙋ прилѣжа́нїемъ, и҆ оу҆миле́нїѧ  тꙋ́чами напои́мсѧ: ꙗ҆́кѡ да прозѧбе́мъ покаѧ́нїѧ кла́съ. 
Мч҃нченъ: Оу҆́гльми любвѐ наѡстри́вшесѧ,  небокова́ннїи ме́чеве, стрⷭ҇тоте́рпцы ꙗ҆ви́стесѧ,  врагѡ́въ ссѣца́юще полкѝ. 
Мч҃нченъ: Непорабоще́ни ѿ врага̀ бы́сте,  порабо́тисте сего̀ стрⷭ҇тоте́рпцы, и҆ бли́жнїи хрⷭ҇тꙋ̀  ꙗ҆ви́стесѧ дрꙋ́зи. 
Бг҃оро́диченъ: Дв҃о въ жена́хъ бл҃гослове́ннаѧ, твоѧ̑  млⷭ҇ти пода́ждь лю́демъ твои̑мъ: млⷭ҇тивагѡ бо ꙗ҆ви́ласѧ  є҆сѝ мт҃и. 
И҆́нъ 
І҆рмо́съ: Ѡ҆дѣѧ́йсѧ свѣ́томъ, ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Ѡ҆бходѧ́ще всеѧ̀ землѝ концы̀, влⷣчнѧѧ бл҃годѣѧ̑нїѧ  вѣ̑рнымъ прино́сите, и҆ сохранѧ́ете всесла́внїи  а҆рха́гг҃ли. [Два́жды.]  
Словесѝ твоемꙋ̀ повинꙋ́ющесѧ сло́ве бг҃а и҆ ѻ҆ц҃а̀,  нбⷭ҇нагѡ чинонача̑лїѧ сла̑внаѧ оу҆крашє́нїѧ, твоеѧ̀  свѣ́тлости свѣ́томъ ѡ҆зарѧ́ютсѧ. 
Бг҃оро́диченъ: Всѐ моѐ жела́нїе къ тебѣ̀  предста́ви, ꙗ҆́же па́че сло́ва, жела́нїѧ сла́дость  роди́вшаѧ, тебѐ бцⷣꙋ чⷭ҇таѧ вѣ́дꙋщымъ. 
Пѣ́снь ѕ҃ 
І҆рмо́съ: Ѿ ки́та прⷪ҇ро́ка и҆зба́вилъ є҆сѝ, мене́  же и҆з̾ глꙋбины̀ грѣхѡ́въ возведѝ гдⷭ҇и, и҆ сп҃си́ мѧ. 
Нѣ́сть въ житїѝ се́мъ грѣха̀, є҆гѡ́же а҆́зъ  є҆ди́нъ не сотвори́хъ ѻ҆каѧ́нный, є҆ди́не безгрѣ́шне  оу҆ще́дри мѧ̀. 
Вѣ́триломъ оу҆се́рдїѧ впери́мсѧ, и҆ ко приста́нищꙋ  сп҃се́нїѧ покаѧ́нїемъ предвари́мъ всѝ, ꙗ҆́кѡ да  сп҃се́мсѧ. 
Мч҃нченъ: Проповѣ́дникѡвъ, а҆пⷭ҇лѡвъ и҆ мч҃нкѡвъ  страда́нїемъ ѡ҆зарѧ́етсѧ тва́рь: и҆́миже и҆ на́съ  просвѣтѝ чл҃вѣколю́бче. 
Мч҃нченъ: Сосꙋ́ды вмѣсти́вшыѧ зарю̀ бж҃е́ственнꙋю, и҆  чєстна́ѧ свѣтоли̑тїѧ мч҃нки всѝ почти́мъ. 
Бг҃оро́диченъ: Дв҃о вѣ̑рнымъ предста́тельнице,  и҆зба́витисѧ ѿ всѧ́кагѡ грѣха̀ рабѡ́мъ твои̑мъ молѝ  гдⷭ҇а. 
И҆́нъ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ, ꙗ҆́кѡ бл҃гоꙋтро́бенъ. 
Сщ҃енноꙋкраша́еми а҆́гг҃льстїи собо́ри и҆збра́ннїи,  свѣтода́тельными сїѧ́нїи просвѣща́етесѧ,  бг҃одѣ́тельнымъ ѡ҆заре́нїемъ ꙗ҆́вѣ соверша́еми.  [Два́жды.] 
Трисвѣ́тлыми зарѧ́ми бога́тнѡ преꙋкраша́еми а҆́гг҃ли  и҆ а҆рха́гг҃ли, бг҃озра́чнѡ ѻ҆каѧ́ннꙋю мою̀ дꙋ́шꙋ  просвѣти́те ва́шими мл҃твами. 
Бг҃оро́диченъ: Зачала̀ є҆сѝ пречⷭ҇таѧ всѣ́хъ  зижди́телѧ и҆ бг҃а, є҆го́же съ тре́петомъ зрѧ́тъ  ра́дꙋющесѧ, всебл҃гоговѣ́йнѡ предстоѧ́ще а҆́гг҃ли. 
Пѣ́снь з҃ 
І҆рмо́съ: Бл҃гослове́нъ є҆сѝ бж҃е, ви́дѧй бє́здны,  и҆ на прⷭ҇то́лѣ сла́вы сѣдѧ́й, препѣ́тый и҆  пресла́вный. 
Бл҃гослове́нъ є҆сѝ бж҃е, и҆́же за бл҃гоꙋтро́бїе  ка́ющихсѧ всѣ́хъ прїе́млѧ, препѣ́тый и҆ пресла́вный. 
И҆сцѣлѝ бл҃гоꙋтро́бне хрⷭ҇тѐ, мнѡ́гїѧ моѧ̑  стра̑сти, и҆́же моѐ свѣ́дый неможе́нїе, препѣ́тый и҆  пресла́вный. 
Мч҃нченъ: Си́лою бж҃е́ственною оу҆крѣпи́сѧ ли́къ  стрⷭ҇тоте́рпєцъ, врагѝ побѣдѝ вопїѧ̀: препѣ́тый и҆  превозноси́мый во вѣ́ки. 
Мч҃нченъ: Оу҆крѣпи́вый премꙋ̑дрыѧ стрⷭ҇тоте́рпцы  сло́ве, претерпѣ́ти многоплетє́нныѧ мꙋ̑ки, мл҃твами  и҆́хъ оу҆ще́дри всѣ́хъ. 
Бг҃оро́диченъ: Бл҃гослове́нъ є҆сѝ бж҃е, и҆́же во  чре́во дв҃и́че всели́всѧ, и҆ сп҃слъ чл҃вѣ́ка, препѣ́тый  и҆ превозноси́мый во вѣ́ки.  
И҆́нъ 
І҆рмо́съ: Превозноси́мый ѻ҆тцє́въ гдⷭ҇ь пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е,  бл҃гослове́нъ є҆сѝ. 
Неисчетноси́льнꙋю хрⷭ҇то́съ ꙗ҆влѧ́ѧ крѣ́пость, ва́съ  а҆рхїстрати́зи поста́вилъ є҆́сть, наꙋчѝ воспѣва́ти:  бж҃е, бл҃гослове́нъ є҆сѝ. [Два́жды.] 
И҆́же мно́жество безчи́сленное безпло́тныхъ чинѡ́въ  оу҆краша́ѧй бл҃гостїю, вѣ́рныхъ составлє́нїѧ сподо́би  пѣ́ти тѧ̀: бж҃е, бл҃гослове́нъ є҆сѝ. 
Бг҃оро́диченъ: Страстьмѝ коле́блема, дв҃о, ты̀ ны́нѣ  оу҆тверди́ мѧ, ꙗ҆́же всѣ̑мъ и҆сточи́вшаѧ вѣ̑рнымъ  безстра́стїе, вѣ́рою пою́щымъ: бж҃е, бл҃гослове́нъ  є҆сѝ. 
Пѣ́снь и҃ 
І҆рмо́съ: Творца̀ тва́ри, є҆гѡ́же оу҆жаса́ютсѧ  а҆́гг҃ли, по́йте лю́дїе, и҆ превозноси́те во всѧ̑ вѣ́ки.  
Ме́ртва престꙋпле́нїемъ бы́вша мѧ̀, гдⷭ҇и ѡ҆живѝ, да  тѧ̀ сла́влю во всѧ̑ вѣ́ки. 
Просвѣти́въ мѧ̀ покаѧ́нїемъ, тьмы̀ грѣхо́вныѧ  и҆зба́ви гдⷭ҇и, да тѧ̀ сла́влю во всѧ̑ вѣ́ки. 
Мч҃нченъ: Стрⷭ҇тотє́рпцы мч҃нцы, пла́мень пре́лести  попра́ша, ро́сꙋ съ нб҃сѐ прїе́мше пресла́внѡ. 
Мч҃нченъ: Ꙗ҆́коже землѧ̀ тꙋ́чнаѧ ст҃і́и, кла́съ  вои́стиннꙋ стори́чествꙋющъ, подвигополо́жникꙋ хрⷭ҇тꙋ̀  плодоноси́сте. 
Бг҃оро́диченъ: И҆з̾ тебѐ бг҃ъ возсїѧ̀ всепѣ́таѧ  дв҃о, и҆ бг҃оразꙋ́мїемъ просвѣтѝ ѡ҆мрачє́нныѧ.  
И҆́нъ 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Привлача́тъ мѧ̀ ны́нѣ а҆́гг҃льстїи собо́ри, пѣ́ти  пѣ́сньми и҆ серде́чнымъ жела́нїемъ, съ ни́миже пою̀:  дѣла̀ всѧ̑каѧ гдⷭ҇а по́йте, и҆ превозноси́те є҆го̀ во  вѣ́ки. [Два́жды.] 
Слꙋги̑ прест҃ѣ́й и҆ трисо́лнечнѣй зарѝ, сп҃сти́сѧ  моли́те вѣ́рою пою́щымъ: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Бг҃оро́диченъ: Двє́ри свѣ́та, дв҃о мт҃и  ѻ҆трокови́це: свѣ́томъ твои́мъ ѡ҆зарѝ вѣ́рою  пою́щихъ: гдⷭ҇а воспѣва́йте дѣла̀, и҆ превозноси́те  є҆го̀ во вѣ́ки. 
Пѣ́снь ѳ҃ 
І҆рмо́съ: Тѧ̀ бл҃же́ннꙋю въ жена́хъ, и҆  бл҃гослове́ннꙋю бг҃омъ, человѣ́ческїй ро́дъ, пѣ́сньми  велича́емъ. 
Млⷭ҇тивъ бꙋ́ди мѝ гдⷭ҇и, без̾ числа̀ безꙋ́мнѡ  согрѣши́вшемꙋ, и҆ твоегѡ̀ црⷭ҇твїѧ сло́ве сподо́би мѧ̀. 
Ꙗ҆́коже нїнеѵі́тѧны сп҃слъ є҆сѝ дре́вле  пока́ѧвшыѧсѧ є҆ди́не сп҃се, и҆ на́съ пою́щихъ тѧ̀ сп҃сѝ  млⷭ҇тїю твое́ю.  
Мч҃нченъ: Пло́ть преда́вше всѧ́чєскимъ ꙗ҆́звамъ,  неꙋѧ́звленꙋ сп҃слѝ є҆стѐ дꙋ́шꙋ стрⷭ҇тоте́рпцы гдⷭ҇ни,  бж҃е́ственныѧ сла́вы прича̑стницы. 
Мч҃нченъ: Днесїѧ́тєльныѧ ѕвѣ́зды, на землѝ всѣ́хъ  ѡ҆зарѧ́ющи дꙋ́шы, стрⷭ҇тоно́сцы всѣ́хъ гдⷭ҇а  ꙗ҆ви́стесѧ. 
Бг҃оро́диченъ: Но́сиши ꙗ҆́коже прⷭ҇то́лъ ѻ҆́гненный  ма́нїемъ всѧ̑ носѧ́щаго, и҆ сосце́ма пита́еши дв҃о,  всѣ́хъ пита́ющаго. 
И҆́нъ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ чл҃вѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Чинѡ́мъ нача̑льницы бы́вше а҆́гг҃льскимъ, пресвѣ́тлый  мїхаи́ле, и҆ ты̀ гаврїи́ле бж҃е́ственнагѡ воплоще́нїѧ  всеи́стинный проповѣ́дникъ бы́въ, всѣ́хъ сохранѧ́йте  пою́щихъ ва́съ сла́внїи. [Два́жды.] 
И҆́же бога́тыми дарова́ньми преизлива́ѧй своѧ̑  сокрѡ́вища, и҆́же чи́ны приведы́й а҆́гг҃льскїѧ, съ ни́ми  же прише́дъ ꙗ҆́кѡ сꙋдїѧ̀, и҆ всѣ́хъ цр҃ь, сп҃си́ мѧ  влⷣко прибѣга́ющаго къ млⷭ҇ти твое́й. 
Бг҃оро́диченъ: Оу҆́мнѣ а҆рха́гг҃ли, вла̑сти,  прⷭ҇то́ли, херꙋві́ми, си̑лы и҆ серафі́ми, а҆́гг҃ли  свѣ́тлїи, нача̑ла и҆ гдⷭ҇ьствїѧ, твоемꙋ̀ сн҃ꙋ  пренепоро́чнаѧ чⷭ҇таѧ, съ тре́петомъ слꙋ́жатъ, бцⷣе  всебл҃же́ннаѧ.  
На стїхо́внѣ стїхи̑ры покаѧ́нны, гла́съ є҃: 
Мно́жєства прегрѣше́нїй мои́хъ пре́зри гдⷭ҇и, и҆́же  ѿ дв҃ы рожде́йсѧ: и҆ всѧ̑ ѡ҆чи́сти грѣхѝ моѧ̑, мы́сль  мнѣ̀ подаѧ̀ ѡ҆браще́нїѧ, ꙗ҆́кѡ є҆ди́нъ  чл҃вѣколю́бецъ, молю́сѧ, и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.  
Оу҆вы̀ мнѣ̀, комꙋ̀ оу҆подо́бихсѧ а҆́зъ; непло́днѣй  смоко́вницѣ, и҆ бою́сѧ проклѧ́тїѧ съ посѣче́нїемъ: но  нбⷭ҇ный дѣ́лателю хрⷭ҇тѐ бж҃е, ѡ҆лѧденѣ́вшꙋю дꙋ́шꙋ  мою̀ плодоно́снꙋ покажѝ, и҆ ꙗ҆́кѡ блꙋ́днаго сы́на  прїими́ мѧ, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Бл҃гослове́но во́инство нбⷭ҇нагѡ цр҃ѧ̀: а҆́ще бо и҆  земноро́днїи бѣ́ша стрⷭ҇тоте́рпцы, но а҆́гг҃льское  досто́инство потща́шесѧ дости́гнꙋти, ѡ҆ тѣлесѣ́хъ  неради́ша, и҆ страда́ньми безпло́тныхъ сподо́бишасѧ  че́сти. тѣ́мже мл҃твами и҆́хъ гдⷭ҇и, низпослѝ на́мъ  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ѡ҆бра́дованнаѧ,  хода́тайствꙋй твои́ми мл҃твами, и҆ и҆спросѝ дꙋша́мъ  на́шымъ мно́жество щедро́тъ, и҆ ѡ҆чище́нїе мно́гихъ  прегрѣше́нїй, мо́лимсѧ. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е: И҆ по Ѻ҆́ч҃е на́шъ: Тропа́рь ст҃о́мꙋ, а҆́ще  и҆́мать: а҆́ще ли нѝ, глаго́лемъ тропа́рь днѐ. Та́же  є҆ктенїа̀, и҆ ча́съ а҃, и҆ про́чее ѻ҆бы́чно. И҆  ѿпꙋ́стъ. 
Въ понедѣ́льникъ бл҃жє́нны, гла́съ є҃. 
Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ  хрⷭ҇тѐ, и҆сповѣ́да тѧ̀ чи́стѣ ѿ се́рдца, помѧни́ мѧ  гдⷭ҇и, вопїѧ̀, во црⷭ҇твїи твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Дꙋшетлѣ́ннїи разбѡ́йницы, на пꙋтѝ жите́йстѣмъ  срѣ́тше оу҆ѧзви́ша мѧ̀: но къ твоемꙋ̀ бл҃гоꙋтро́бїю  ны́нѣ притека́ю, и҆сцѣлѝ хрⷭ҇тѐ, и҆ сп҃си́ мѧ,  молю́сѧ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Нбⷭ҇нїи ли́цы пѣсносло́вѧтъ тѧ̀ всѣ́хъ бг҃а: тѣ́хъ  влⷣко сщ҃е́нными хода́тайствы, мнѡ́гаѧ мѝ пре́зри  ѕла̑ѧ, и҆ сп҃си́ мѧ, молю́сѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ.  
А҆́гг҃льскимъ ликѡ́мъ сочислѧ́еми хрⷭ҇тѡ́вы  страда́льцы, и҆ и҆сполнѧ́еми просвѣще́нїѧ невече́рнѧгѡ,  смра̑дныѧ стра̑сти се́рдца моегѡ̀ потреби́те. 
Сла́ва: А҆́гг҃льски земноро́днїи, въ вы́шнихъ пое́момꙋ  бг҃ꙋ, воспои́мъ трист҃ꙋ́ю пѣ́снь: ст҃ъ є҆сѝ  пребезнача́льне ѻ҆́ч҃е, сн҃е со дх҃омъ. 
И҆ ны́нѣ: Ꙗ҆́же а҆́гг҃ломъ ра́дость во твое́й  оу҆тро́бѣ воспрїе́мши чⷭ҇таѧ, сѣ́тꙋющꙋю лꙋка́выми  дѣ́лы, дꙋ́шꙋ мою̀ и҆спо́лни ра́дости, къ свѣ́тꙋ  наставлѧ́ющи мѧ̀.  


Въ понедѣ́льникъ ве́чера, 
на Гдⷭ҇и воззва́хъ, стїхи̑ры покаѧ́нны, гла́съ є҃: 
Подо́бенъ: Ра́дꙋйсѧ по́стникѡмъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Оу҆вы̀ мнѣ̀ прогнѣ́вавшемꙋ тѧ̀, млⷭ҇тиваго бг҃а  моего̀ и҆ гдⷭ҇а! коли́жды ѡ҆бѣща́хсѧ пока́ѧтисѧ хрⷭ҇тѐ,  и҆ ло́жъ ѡ҆брѣто́хсѧ несмы́сленный! пе́рвꙋю оу҆́бѡ  креще́нїѧ ѡ҆калѧ́хъ ѻ҆де́ждꙋ, завѣ́тъ же мо́й, и҆́же къ  тебѣ̀, ѡ҆ста́вихъ: и҆ второ́е сїѐ па́ки завѣща́нїе,  є҆́же и҆сповѣ́дахъ тѝ пред̾ а҆́гг҃лы и҆ человѣ́ки,  ѡ҆́бразомъ плаче́внымъ ѡ҆дѣ́ѧнъ: є҆го́же ѿложи́въ  про́чее, сп҃се, до конца̀ не ѡ҆ста́ви менѐ поги́бнꙋти. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Кото́рый ѿвѣ́тъ дꙋшѐ ѻ҆каѧ́ннаѧ, ѡ҆брѧ́щеши въ  де́нь сꙋ́дный: и҆лѝ кто́ тѧ ѡ҆сꙋжде́нїѧ ѻ҆гнѧ̀  вѣ́чнагѡ, и҆ про́чихъ мꙋче́нїй и҆зба́витъ; никто́же,  а҆́ще не ты̀ сама̀ оу҆млⷭ҇тивиши бл҃гоꙋтро́бнаго, ѕла̑ѧ  твоѧ̑ ѡ҆ста́вльши дѣѧ̑нїѧ, и҆ бл҃гоꙋго́дно стѧжа́вши  житїѐ: пла́чꙋщи на всѧ́къ де́нь твои́хъ безмѣ́рныхъ  согрѣше́нїй, ꙗ҆̀же на всѧ́къ ча́съ согрѣша́еши  дѣ́ломъ, и҆ сло́вомъ, и҆ помышле́нїемъ, хрⷭ҇та̀ молѧ́щи,  пода́ти тебѣ̀ соверше́нное си́хъ проще́нїе. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Да не содержи́тъ менѐ сп҃се, грѣхо́вный ѻ҆бы́чай  влекі́й, нижѐ да ѡ҆блада́етъ мно́ю бѣ́съ, при́снѡ  борѧ̀, и҆ низводѧ̀ къ во́ли свое́й: но и҆схити́ мѧ тогѡ̀  влⷣчествїѧ, крѣ́пкою твое́ю рꙋко́ю всеси́льне, и҆  воцари́сѧ во мнѣ̀ ты̀ чл҃вѣколю́бче. всего́ же твоего̀  бы́ти мѧ̀ сподо́би, и҆ жи́ти по во́ли твое́й сло́ве,  и҆мѣ́ти поко́й въ тебѣ̀, и҆ ѡ҆брѣсти́ ми ѡ҆чище́нїе и҆  сп҃се́нїе и҆ ве́лїю млⷭ҇ть. 
И҆́ны стїхи̑ры прⷣте́чи: гла́съ и҆ подо́бенъ то́йже.  
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Всего̀ прекло́ншасѧ въ зе́млю, и҆ сокрꙋши́вшасѧ  неисцѣ́льнѡ оу҆врачꙋ́й прⷣте́че хрⷭ҇то́въ и҆ мч҃нче,  прибѣга́ющаго вѣ́рою въ бж҃е́ственный покро́въ тво́й,  бл҃же́нне: тѣ́мже и҆ днѐ стра́шнагѡ мѧ̀ и҆схитѝ,  во́ньже хощꙋ̀ пред̾ сꙋди́щемъ ста́ти, и҆ мꙋ́камъ  ѿда́тисѧ, молю́сѧ тѝ, та́мошнагѡ стоѧ́нїѧ и҆зба́ви мѧ̀  тогда̀, ꙗ҆́кѡ и҆мы́й дерзнове́нїе непосты́дно мꙋ́дре,  молѧ̀ подаю́щаго мі́рови ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Свѣти́льникъ ты̀ сл҃нца мꙋ́дре сы́й прⷣте́че  хрⷭ҇то́въ, пресвѣ́тлѣйшїй, во тьмꙋ̀ низпа́дшꙋсѧ  безмѣ́рныхъ ѕѡ́лъ, ѡ҆блиста́й мѝ зарю̀ свѣ́та, молю́  тѧ, и҆ воздви́гни и҆з̾ ро́ва грѣхо́внагѡ, наставлѧ́ѧ  мѧ̀ гла́сомъ твои́мъ сла́дкимъ: и҆́же ѻ҆ц҃ꙋ̀ дре́вле  гла́съ разрѣши́вый ржⷭ҇тво́мъ твои́мъ, ны́нѣ мо́й  и҆спра́ви гла́съ, молю́ тѧ, ꙗ҆́кѡ да вѣ́рою и҆ любо́вїю  славосло́влю чл҃вѣколю́бца бг҃а и҆ сп҃са, подаю́щаго  мі́рови ве́лїю млⷭ҇ть. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ.  
Бж҃е́ственный хра́мъ бы́лъ є҆сѝ бг҃а живода́вца  всѣ́хъ бл҃же́нне прⷪ҇ро́че, и҆ прⷣте́че, и҆  проповѣ́дниче, живꙋ́щаго и҆мѣ́лъ є҆сѝ въ се́рдцы.  є҆го́же молѝ при́снѡ во ст҃ы́й тво́й хра́мъ  прибѣга́ющихъ, и҆ тебѐ чтꙋ́щихъ і҆ѡа́нне пребога́те,  хра́мы дх҃а бы́ти мо́лимсѧ, и҆ къ бг҃ꙋ прибли́житисѧ:  ꙗ҆́кѡ да твоѐ почита́емъ въ пѣ́снехъ застꙋпле́нїе, и҆  те́плꙋю мл҃твꙋ, ѿ негѡ́же бо́льши всѣ́хъ человѣ̑къ  свидѣ́тельствовалсѧ є҆сѝ досточꙋ́дне. 
Сла́ва, и҆ ны́нѣ, бг҃оро́диченъ: Ве́сь ѿ  младе́нства ꙗ҆ви́хсѧ, грѣхѝ неѡсла́бнѡ дѣ́лаѧ:  оу҆ѧзви́хсѧ лю́тѣ оу҆мо́мъ, и҆ ѻ҆бы́чаемъ мно́гимъ въ  не́мъ пребы́въ любо́вїю, и҆ ны́нѣ сѣ́тꙋѧ пла́чꙋ лю́тыѧ  моеѧ̀ пре́лести, и҆ ѕла́гѡ ѻ҆бы́чаѧ и҆ безꙋ́мїѧ, и҆  дꙋшѝ моеѧ̀ поги́бели: влⷣчце, не пре́зри менѐ ѕлѣ̀  погиба́ющаго, но оу҆ще́дривши, всѧ́кагѡ нахожде́нїѧ и҆  страсте́й и҆зба́ви твои́мъ застꙋпле́нїемъ, ꙗ҆́кѡ да  понѐ на ста́рость пока́юсѧ бг҃ꙋ. 
Та́же, Свѣ́те ти́хїй: Посе́мъ прокі́менъ, и҆  є҆ктенїа̀. Та́же, Сподо́би гдⷭ҇и въ ве́черъ се́й:  
На стїхо́внѣ стїхи̑ры покаѧ́нны. Гла́съ є҃: 
Гдⷭ҇и, согрѣша́ѧ не престаю̀, чл҃вѣколю́бїю  сподоблѧ́емь не разꙋмѣ́ю: ѡ҆долѣ́й моемꙋ̀ недоꙋмѣ́нїю  є҆ди́ный бл҃же, и҆ поми́лꙋй мѧ̀. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Гдⷭ҇и, стра́ха твоегѡ̀ бою́сѧ, и҆ ѕло̀ творѧ̀ не  престаю̀: кто̀ на сꙋди́щи сꙋдїѝ не бои́тсѧ; и҆лѝ кто̀  и҆сцѣли́тисѧ хотѧ̀, врача̀ прогнѣ́ваетъ, ꙗ҆́коже  а҆́зъ; долготерпѣли́ве гдⷭ҇и на не́мощь мою̀  оу҆млⷭ҇рдисѧ, и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ.  
Мч҃нченъ: Щито́мъ вѣ́ры ѡ҆бо́лкшесѧ, и҆ ѡ҆́бразомъ  крⷭ҇тнымъ себѐ оу҆крѣ́пльше, къ мꙋ́камъ мꙋ́жески  вда́шасѧ, и҆ дїа́волю горды́ню и҆ ле́сть низложи́ша  ст҃і́и твоѝ гдⷭ҇и: тѣ́хъ мольба́ми ꙗ҆́кѡ всеси́ленъ  бг҃ъ, мі́рови ми́ръ низпослѝ, и҆ дꙋша́мъ на́шымъ ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: Оу҆толѝ болѣ̑зни  многовоздыха́ющїѧ дꙋшѝ моеѧ̀, оу҆толи́вшаѧ всѧ́кꙋ  сле́зꙋ ѿ лица̀ землѝ. ты́ бо человѣ́кѡмъ болѣ̑зни  ѿгонѧ́еши, и҆ грѣ́шныхъ скѡ́рби разрꙋша́еши: тебе́ бо  всѝ стѧжа́хомъ наде́ждꙋ и҆ оу҆твержде́нїе, прест҃а́ѧ  мт҃и дв҃о. 
Та́же, Ны́нѣ ѿпꙋща́еши раба̀ твоего̀ влⷣко:  Трист҃о́е. По Ѻ҆́ч҃е на́шъ: Тропа́рь ст҃о́мꙋ. Сла́ва и҆  ны́нѣ, бг҃оро́диченъ, во гла́съ тропарѧ̀. Посе́мъ,  є҆ктенїа̀, и҆ ѿпꙋ́стъ. 
Въ понедѣ́льникъ на повече́рїи,,  
канѡ́нъ прест҃ѣ́й бцⷣѣ, гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ,  і҆и҃лѧ же сп҃сѐ побѣ́днꙋю пѣ́снь пою́ща.  
Припѣ́въ: Прест҃а́ѧ бцⷣе сп҃сѝ на́съ. 
Дх҃ъ сокрꙋше́нъ пода́ждь мѝ бл҃га́ѧ, смире́нїе  се́рдцꙋ, оу҆мꙋ́ же чистотꙋ̀, и҆ житїю̀ и҆справле́нїе, и҆  прегрѣше́нїй ѡ҆ставле́нїе, и҆ сле́зъ и҆сто́чники,  пренепоро́чнаѧ. 
Ви́ждь мою̀ бѣдꙋ̀ и҆ оу҆миле́нїе, и҆ дре́внихъ  прегрѣше́нїй и҆сцѣлѝ стрꙋ́пы, и҆ вре́мѧ мѝ покаѧ́нїѧ  да́рꙋй и҆ грѣхѡ́въ и҆сповѣ́данїе. 
Сла́ва: Себѐ пла́чꙋ пре́жде и҆схо́да моегѡ̀,  помышлѧ́ѧ ѕѡ́лъ мои́хъ бе́зднꙋ, всенепоро́чнаѧ. тѣ́мже  молю́сѧ тѝ: сн҃а твоего̀ оу҆молѝ, и҆зба́вити мѧ̀  мꙋ́ки.  
И҆ ны́нѣ: И҆мꙋ́щи покаѧ́нїѧ вре́мѧ, ѿстꙋпѝ ѿ  всѧ́кїѧ ѕло́бы дꙋшѐ моѧ̀, и҆ зижди́телю твоемꙋ̀ со  слеза́ми возопі́й: бж҃е мо́й, сп҃си́ мѧ мольба́ми  ро́ждшїѧ тѧ̀. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ, хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче.  
Страсте́й мои́хъ нача̑льницы ѡ҆б̾ѧ́ша мѧ̀, пречⷭ҇таѧ,  и҆ є҆́же по ѡ҆́бразꙋ и҆ по подо́бїю сотворе́ннаго мѧ̀  бж҃їю и҆спо́лниша стꙋда̀: но си́хъ вре́да и҆зба́ви мѧ̀,  во оу҆миле́нїи пою́щаго тѧ̀. 
Лꙋка́внѡ вра́гъ оу҆лови́ти мѧ̀ тщи́тсѧ, вѣ́чнꙋющагѡ  пла́мене попале́нїе показа́ти мѧ̀ хотѧ̀, пречⷭ҇таѧ: но  сегѡ̀ кова̑рствїѧ и҆ совѣ́ты разорѝ, да тѧ̀ сла́влю  ра́дꙋѧсѧ. 
Сла́ва: Въ ро́въ преиспо́днїй льсти́внѡ мѧ̀ положи́ша  мно́гихъ согрѣше́нїй вразѝ пра́ведныхъ: ꙗ҆́кѡ  безпомо́щенъ же ны́нѣ, и҆ оу҆ѧ́звленъ ве́сь, призыва́ю  мл҃твꙋ твою̀ влⷣчце пренепоро́чнаѧ, сп҃си́ мѧ. 
И҆ ны́нѣ: Въ лѣ́ности жи́знь и҆жди́хъ ѻ҆каѧ́нный,  ны́нѣ къ смє́ртнымъ две́рємъ прибли́жихсѧ, и҆  вра́жїихъ навѣ̑тъ оу҆жаса́ѧсѧ, вопїю́ ти: и҆скꙋше́нїй  си́хъ и҆зба́ви мѧ̀, да тѧ̀ сла́влю сп҃са́емь. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
Оу҆ѧзви́хсѧ стрѣла́ми грѣхо́вными, и҆ всегѡ̀  тѣлесѐ ра́нꙋ ны́нѣ ѡ҆бношꙋ̀. тѣ́мже зовꙋ́ ти  пречⷭ҇таѧ: твои́хъ мл҃твъ ско́ростїю ꙗ҆́звы дꙋшѝ моеѧ̀  и҆сцѣлѝ.  
Поми́лꙋй чⷭ҇таѧ, рабы̑ твоѧ̑: тебе́ бо хода́таицꙋ къ  бг҃ꙋ стѧжа́хомъ, и҆ мо́лимсѧ и҆зба́витисѧ всѧ́кїѧ нꙋ́жды  и҆ вѣ́чнꙋющагѡ мꙋче́нїѧ. 
Сла́ва: Наде́жда и҆ щи́тъ и҆ оу҆твержде́нїе ты̀ мнѣ̀  є҆сѝ бл҃га́ѧ, и҆ лю́тыхъ и҆збавле́нїе, и҆ просвѣще́нїе  дꙋшѝ мое́й, и҆ хвала̀, и҆ стѣна̀, и҆ держа́ва. 
И҆ ны́нѣ: Блꙋ́днѡ расточи́хъ бога́тство до́брыхъ  дѣ́лъ, є҆́же мѝ хрⷭ҇то́съ ꙗ҆́кѡ бл҃гъ дарова̀: да не  пре́зриши оу҆̀бо менѐ пречⷭ҇таѧ ѻ҆трокови́це, гла́домъ  погиба́ющаго. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ, ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Ви́ждь влⷣчце не́мощь смире́нныѧ моеѧ̀ дꙋшѝ, и҆  пло́ти моеѧ̀ и҆знеможе́нїе, и҆ оу҆ма̀ моегѡ̀ плѣне́нїе,  и҆ ненаде́жнаго сп҃си́ мѧ. 
Бг҃а, є҆го́же родила̀ є҆сѝ, молѝ всегда̀, сп҃стѝ  всѣ́хъ на́съ, бцⷣꙋ тѧ̀ и҆сповѣ́дꙋющихъ, и҆  славосло́вѧщихъ ржⷭ҇тво̀ твоѐ, пречⷭ҇таѧ. 
Сла́ва: Кто̀ не бл҃жи́тъ тебѐ всенепоро́чнꙋю; творца́  бо всегѡ̀ мі́ра сп҃са хрⷭ҇та̀ и҆ є҆ди́наго влⷣкꙋ  несказа́ннѡ родила̀ є҆сѝ. 
И҆ ны́нѣ: Стрꙋи̑ мнѣ̀ низпослѝ сле́зъ пречⷭ҇таѧ,  и҆́миже сквє́рны и҆ вра̑ски грѣхѡ́въ мои́хъ ѡ҆мы́въ,  пою̀ мно́жество твоеѧ̀ бл҃гости. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ ꙗ҆́кѡ бл҃гоꙋтро́бенъ. 
Во глꙋбинꙋ̀ вверго́хсѧ прегрѣше́нїй и҆ беззако́нїй:  но прострѝ рꙋ́кꙋ твою̀ всенепоро́чнаѧ, и҆ ѿ а҆́да  возведи́ мѧ неча́ѧнїѧ.  
Мно́жество вѣ́си согрѣше́нїй, и҆ пѡ́мыслъ  смꙋща́ющихъ мѧ̀: тѣ́мже оу҆скорѝ, и҆ и҆зба́ви мѧ̀  си́хъ, пречⷭ҇таѧ. 
Сла́ва: Пощади́ мѧ раба̀ твоего̀ влⷣко хрⷭ҇тѐ,  мольба́ми чи́стѡ ро́ждшїѧ тѧ̀, є҆гда̀ хо́щеши сꙋди́ти  мі́рꙋ, є҆го́же созда́лъ є҆сѝ. 
И҆ ны́нѣ: Во глꙋбинꙋ̀ низвлече́сѧ прегрѣше́нїй,  влⷣчце чⷭ҇таѧ, дꙋша̀ моѧ̀, снѣ́дь бы́вши бѣсѡ́мъ:  тѣ́мже ненаде́жнѡ сп҃си́ мѧ.  
Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ є҃: Подо́бенъ: Собезнача́льное  сло́во: 
Дꙋшѝ моеѧ̀ стра̑сти многоболѣ́знєнныѧ, и҆ пло́ти  моеѧ̀ недꙋ́ги вско́рѣ и҆сцѣлѝ, оу҆ма̀ моегѡ̀  блꙋжє́нїѧ оу҆ста́ви, пренепоро́чнаѧ. и҆ въ тишинѣ̀  по́мысла мл҃твы принестѝ чи́сты цр҃ю̀ всѧ́чєскимъ,  сподо́би бцⷣе, и҆ и҆спроси́ти согрѣше́нїй ѡ҆ставле́нїе. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е,  бл҃гослове́нъ є҆сѝ. 
Є҆гда̀ прїимꙋ̀ во оу҆́мъ мо́й безмѣ́стныхъ мои́хъ  дѣѧ́нїй мно́жество прегрѣше́нїй, всенепоро́чнаѧ, бою́сѧ  и҆ оу҆жаса́юсѧ: ѿ ни́хже мѧ̀ твои́ми мл҃твами свободѝ  дв҃о. 
Че́рвь неꙋсы́пный, и҆ ѻ҆́гнь неꙋгаси́мый,  и҆стаѧва́етъ мѧ̀ всегда̀, и҆ снѣда́етъ мою̀ дꙋ́шꙋ, да не  прїимꙋ̀ си́хъ и҆скꙋ́са прест҃а́ѧ бцⷣе. 
Сла́ва: Тьмы̀ кромѣ́шнїѧ, и҆ стра́шнагѡ мꙋче́нїѧ,  раба̀ твоего̀ и҆зба́ви мѧ̀, дв҃о всенепоро́чнаѧ, вопїю́ща  сн҃ꙋ твоемꙋ̀: бж҃е, бл҃гослове́нъ є҆сѝ. 
И҆ ны́нѣ: Пло́ть оу҆́бѡ ѡ҆скверни́хъ сра́мными  страстьмѝ, оу҆́мъ же помрачи́хъ скве́рными мы́сльми: но  оу҆ще́дри чⷭ҇таѧ, и҆ сп҃си́ мѧ непотре́бнаго раба̀  твоего̀.  
Пѣ́снь и҃ 
І҆рмо́съ: Тебѣ̀ вседѣ́телю, въ пещѝ ѻ҆́троцы  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Тебѣ̀ бцⷣе, немощно́е смире́нныѧ моеѧ̀ дꙋшѝ  приношꙋ̀, и҆ се́рдца моегѡ̀ неможе́нїе, и҆ оу҆ма̀ моегѡ̀  пре́лесть возвѣща́ю, твоеѧ̀ по́мощи просѧ̀, дв҃о. 
Млⷭ҇тивъ бꙋ́ди твои̑мъ рабѡ́мъ сло́ве, мл҃твами  ро́ждшїѧ тѧ̀, и҆ спасѝ пою́щыѧ: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те є҆го̀ во вѣ́ки. 
Сла́ва: И҆́же воли́телѧ ро́ждшаѧ млⷭ҇ти, поми́лꙋй  всѣ́хъ вѣ́рою пою́щихъ: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те є҆го̀ во вѣ́ки. 
И҆ ны́нѣ: И҆зба́ви мѧ̀ кромѣ́шнїѧ тьмы̀, и҆  неꙋсыпа́ющагѡ че́рвїѧ, бл҃га́ѧ дв҃о: ты́ бо родила̀  є҆сѝ творца̀ мі́рꙋ: всѧ̑ бо є҆ли̑ка хо́щетъ, и҆  твори́тъ твои́ми мл҃твами. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила бг҃а же и҆ чл҃вѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Бг҃а, є҆го́же родила̀ є҆сѝ неизрече́ннѡ влⷣчце  чⷭ҇таѧ, молѝ прилѣ́жнѡ, и҆зба́вити на́съ ѿ бѣ́дъ и҆  скорбе́й, и҆ бꙋ́дꙋщагѡ сꙋда̀ стра́шнагѡ, и҆ свѣ́тлости  ст҃ы́хъ є҆гѡ̀ сподо́би. 
Па́че всѣ́хъ согрѣши́хъ, преслꙋ́шавъ твоѧ̑  за́пѡвѣди, хрⷭ҇тѐ, животвѡ́рныѧ, и҆ оу҆подо́бихсѧ  безсловє́снымъ скотѡ́мъ: но твоеѧ̀ мт҃ре сло́ве  мл҃твами, непока́ѧнна ѿ житїѧ̀ не и҆сто́ргни менѐ. 
Сла́ва: Ꙗ҆́кѡ млⷭ҇ти бе́зднꙋ ро́ждшаѧ сло́ва бж҃їѧ,  поми́лꙋй бл҃га́ѧ, всѣ́хъ дꙋ́шы под̾ кро́въ тво́й  прибѣга́ющихъ: тѧ́ бо къ бг҃ꙋ всѝ стѧжа́хомъ  предста́тельницꙋ непосты́днꙋ. 
И҆ ны́нѣ: Ѡ҆чище́нїе и҆ ѡ҆ставле́нїе прегрѣше́нїй  и҆спросѝ на́мъ, и҆ всѣ́хъ нꙋ́ждныхъ премѣне́нїе, и҆  житїѧ̀ и҆справле́нїе ны́нѣ чи́сто и҆ свѣтови́дно: да  прославлѧ́емъ бг҃омт҃и мно́гꙋю твою̀ бл҃гость. 
Та́же, Досто́йно є҆́сть: И҆ покло́нъ. Та́же  Трист҃о́е. По Ѻ҆́ч҃е на́шъ: тропа́рь, и҆ про́чее  ѻ҆бы́чное, и҆ ѿпꙋ́стъ. 
Во вто́рникъ оу҆́тра, 
по а҃-мъ стїхосло́вїи, сѣда́льны покаѧ́нны, гла́съ  є҃: 
Сꙋдїѝ сѣдѧ́щꙋ, и҆ а҆́гг҃лѡмъ предстоѧ́щымъ, трꙋбѣ̀  гласѧ́щей и҆ пла́мени горѧ́щꙋ, что̀ сотвори́ши дꙋшѐ  моѧ̀, ведо́ма на сꙋ́дъ; тогда́ бо лю̑таѧ тебѣ̀  предста́нꙋтъ, и҆ та̑йнаѧ твоѧ̑ ѡ҆блича́тсѧ согрѣшє́нїѧ.  тѣ́мже пре́жде конца̀ возопі́й сꙋдїѝ: бж҃е, ѡ҆чи́сти  мѧ̀ и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Всѝ побди́мъ, и҆ хрⷭ҇та̀ оу҆срѧ́щимъ со мно́жествомъ  є҆ле́а, и҆ свѣща́ми свѣ́тлыми, ꙗ҆́кѡ да черто́га  внꙋ́трь сподо́бимсѧ: и҆́же бо внѣ̀ двере́й пости́гнꙋвый,  бездѣ́льнѡ бг҃ꙋ воззове́тъ: поми́лꙋй мѧ̀. 
Сла́ва, и҆ ны́нѣ, бг҃оро́диченъ: Стра́нное дв҃ы  та́инство, мі́рови ꙗ҆ви́сѧ сп҃се́нїе: и҆з̾ неѧ́ бо  роди́сѧ без̾ сѣ́мене, и҆ пло́тїю ꙗ҆ви́сѧ без̾  и҆стлѣ́нїѧ: всѣ́хъ ра́досте, гдⷭ҇и сла́ва тебѣ̀. 
По в҃-мъ стїхосло́вїи, сѣда́льны, гла́съ є҃: 
Є҆гда̀ ѿкры́ютсѧ дѣла̀ твоѧ̑, ѽ дꙋшѐ моѧ̀,  тьма́мъ а҆́гг҃лѡмъ предстоѧ́щымъ сꙋдїѝ: кото́рый  ѿвѣ́тъ стꙋдꙋ̀ ѡ҆брѧ́щеши; а҆́ще не пре́жде конца̀  возопїе́ши слезѧ́щи: согрѣши́хъ, бл҃гі́й гдⷭ҇и, поми́лꙋй  мѧ̀!  
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
На ѻ҆дрѣ̀ слежꙋ̀ согрѣше́нїй мно́гихъ, ѡ҆крада́емь  є҆́смь въ наде́жди сп҃се́нїѧ моегѡ̀: и҆́бо со́нъ  лѣ́ности моеѧ̀ хода́тайствꙋетъ дꙋшѝ мое́й мꙋ́кꙋ: но ты̀  бж҃е, рожде́йсѧ ѿ дв҃ы, воздви́гни мѧ̀ къ твоемꙋ̀  пѣ́нїю, да сла́влю тѧ̀.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Мч҃нченъ: Чꙋдеса̀ ст҃ы́хъ твои́хъ мч҃нкъ, стѣ́нꙋ  неразори́мꙋ на́мъ дарова́лъ є҆сѝ хрⷭ҇тѐ бж҃е: тѣ́хъ  мл҃твами вѣ̑рныѧ лю́ди твоѧ̑ оу҆твердѝ, ꙗ҆́кѡ  є҆ди́нъ бла́гъ и҆ чл҃вѣколю́бецъ. 
Сла́ва, и҆ ны́нѣ: бг҃оро́диченъ: Ско́рый тво́й  покро́въ, и҆ по́мощь, и҆ млⷭ҇ть, покажѝ на рабѣ̀  твое́мъ: и҆ во́лны чⷭ҇таѧ, оу҆кротѝ сꙋ́етныхъ  помышле́нїй, и҆ па́дшꙋю дꙋ́шꙋ мою̀ воздви́гни бцⷣе:  вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка хо́щеши.  
По г҃-мъ стїхосло́вїи, сѣда́льны, гла́съ є҃: 
Подо́бенъ: Собезнача́льное сло́во: 
Во глꙋбинꙋ́ мѧ грѣха̀ попо́лзшасѧ, треволне́нїе  ѡ҆бꙋрева́етъ ѿча́ѧнїѧ: но предварѝ хрⷭ҇тѐ, ꙗ҆́кѡ  всеси́ленъ, оу҆пра́вителю всѣ́хъ, и҆ ко приста́нищꙋ  ти́хомꙋ оу҆стремѝ безстра́стїѧ, мл҃твами твоегѡ̀  прⷣте́чи, за млⷭ҇рдїе сп҃се, и҆ сп҃си́ мѧ. 
Є҆лїсаве́тъ непло́дствїѧ свободи́сѧ, дв҃а же па́ки  дв҃ою пребы́сть, є҆гда̀ гла́сомъ гаврїи́ловымъ во  чре́вѣ зача́тъ: но предвзыграва́етъ во оу҆тро́бѣ,  и҆́же во чре́вѣ дв҃и́честѣмъ бг҃а прови́дѧ и҆ влⷣкꙋ,  прⷣте́ча і҆ѡа́ннъ, во сп҃се́нїе на́ше воплоща́емаго. 
Сла́ва, и҆ ны́нѣ, бг҃оро́диченъ: Ꙗ҆́же цвѣ́тъ  бж҃е́ственный ѿ ко́рене прозѧ́бшїй, ковче́же и҆  свѣти́льниче, рꙋ́чко всезлата́ѧ, ст҃а́ѧ трапе́зо,  живота̀ хлѣ́бъ носѧ́щи ꙗ҆́кѡ сн҃а твоего̀ и҆ бг҃а,  молѝ є҆го̀ со ст҃ы́мъ прⷣте́чею, оу҆ще́дрити и҆  сп҃стѝ, бцⷣꙋ и҆сповѣ́дающихъ тѧ̀.  
Канѡ́нъ, [є҆гѡ́же краегране́сїе си́це: Ѡ҆чище́нїе  на́мъ хрⷭ҇тѐ, прегрѣше́нїємъ дава́й.] Творе́нїе  і҆ѡ́сифово, гла́съ є҃: 
Пѣ́снь а҃ 
І҆рмо́съ: Зе́млю, на ню́же не возсїѧ̀, ни ви́дѣ  со́лнце когда̀, бе́зднꙋ, и҆́же не ви́дѣ на́гꙋ широта̀  нбⷭ҇наѧ, і҆и҃ль про́йде невла́жнѡ гдⷭ҇и, и҆ вве́лъ є҆сѝ  є҆го̀ въ го́рꙋ ст҃ы́ни твоеѧ̀, хва́лѧща и҆ пою́ща  побѣ́днꙋю пѣ́снь. 
Ѡ҆чище́нїе мѝ да́рꙋй содѣ́ѧнныхъ мно́ю сп҃се, и҆  ѡ҆сла́би мѝ пре́жде да́же ѿсю́дꙋ ѿити́ ми, ѡ҆чи́сти  мно́гагѡ гное́нїѧ гдⷭ҇и, ѡ҆чи́стивый прокажє́нныѧ: и҆  сподо́би мѧ̀ без̾ поро́ка предста́ти тебѣ̀, прїитѝ  хотѧ́щемꙋ сꙋди́ти живы̑мъ и҆ мє́ртвымъ. 
Гное́нїе, є҆́же лежи́тъ на ѻ҆чесѣ́хъ дꙋшѝ моеѧ̀,  возбранѧ́ющее мѝ зрѣ́ти лꙋчѝ твоѧ̑, ꙗ҆̀же ꙗ҆́вльсѧ  на землѝ просте́рлъ є҆сѝ, сл҃нце незаходи́мое: сїѐ  ѡ҆чи́сти сп҃се, и҆ дава́й созерца́ти гдⷭ҇и бл҃гоꙋтро́бне,  бл҃года́тей твои́хъ свѣ́тъ. 
Мч҃нченъ: Бо́дри бы́вше повелѣ́нїй хрⷭ҇то́выхъ  храни́телїе, оу҆спи́сте вра́жїю всю̀ ѕло́бꙋ страда́льцы  бл҃же́ннїи. тѣ́мже ѡ҆тѧгча́ема сно́мъ грѣхо́внымъ, къ  покаѧ́нїѧ, молю́сѧ, бж҃е́ственнѣй бо́дрости и҆ менѐ  воздви́гните. 
Мч҃нченъ: Пло́тїю сплета́еми бори́телю врагꙋ̀ мч҃нцы,  побѣди́сте того̀ ѻ҆рꙋ́жїемъ крⷭ҇та̀, и҆ крове́й  тече́нїемъ потопи́сте: и҆ вѣнцы̀ побѣ̑дныѧ ѿ бг҃а  прїѧ́сте, воспѣва́юще и҆ пою́ще побѣ́днꙋю пѣ́снь. 
Бг҃оро́диченъ: И҆зба́ви мѧ̀ ѻ҆бы́чаѧ ѕла́гѡ, чⷭ҇таѧ  дв҃о, оу҆твердѝ на ка́мени за́повѣдей, коле́блема  козньмѝ влⷣчце, ве́тхагѡ запина́телѧ. и҆ сподо́би менѐ  хрⷭ҇тꙋ̀ оу҆годи́ти, до́брѣ воспѣва́юща и҆ пою́ща  побѣ́днꙋю пѣ́снь. 
Дрꙋгі́й канѡ́нъ І҆ѡа́ннꙋ прⷣте́чи, творе́нїе  і҆ѡ́сифово, [є҆гѡ́же краегране́сїе: Крⷭ҇ти́телю, сїю̀  мольбꙋ̀ прїимѝ.] Гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни, мы́шцею высо́кою хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща.  
Житїѐ ѡ҆чище́но, жи́знь же невеще́ственнꙋ, показа́лъ  є҆сѝ прⷣте́че, въ веще́ственнѣмъ тѣлесѝ: тѣ́мже  мо́лимъ тѧ̀, подража́телей себѣ̀ содѣ́лай вѣ́рою тѧ̀  бл҃жа́щихъ. 
Бе́зднꙋ погрꙋзи́вый бл҃гоꙋтро́бїѧ, хрⷭ҇та̀ въ  рѣ́чныхъ стрꙋѧ́хъ, того̀ молѝ прⷣте́че, и҆зсꙋши́ти  бе́зднꙋ ѕѡ́лъ мои́хъ, молю́сѧ и҆ просвѣти́ти мо́й  смы́слъ. 
Прⷣте́че сп҃совъ, покаѧ́нїѧ мѝ вины̑ хода́тайствꙋѧ,  и҆спросѝ оу҆миле́нїю да́тисѧ мѝ, тимѣ̑нїѧ  ѿмыва́ющее смра́да грѣхо́внагѡ, молѝ чл҃вѣколю́бца,  молю́сѧ тѝ. 
Бг҃оро́диченъ: Родила̀ є҆сѝ неизрече́ннѡ кромѣ̀  болѣ́зни, є҆го́же ѻ҆ц҃ъ пре́жде вѣ̑къ нетлѣ́ннѡ  родѝ, всепѣ́таѧ влⷣчце: є҆го́же молѝ сп҃стѝ  всѧ́кагѡ вре́да къ тебѣ̀ прибѣга́ющихъ. 
Пѣ́снь г҃ 
І҆рмо́съ: Дви́жимое се́рдце моѐ гдⷭ҇и, волна́ми  жите́йскими, оу҆твердѝ, въ приста́нище ти́хое  наставлѧ́ѧ ꙗ҆́кѡ бг҃ъ. 
Пока́ѧтисѧ тебѣ̀ бг҃ꙋ ѡ҆бѣщава́юсѧ, и҆ па́ки  согрѣша́ѧ, что̀ бꙋ́дꙋ; ка́кѡ ꙗ҆влю́сѧ, внегда̀ сꙋ́диши  землѝ; 
Молє́нїѧ гдⷭ҇еви принесе́мъ, воздохне́мъ, сле́зы  пролїе́мъ чисти́тєльныѧ скве́рнамъ: ꙗ҆́кѡ да  и҆зба́вимсѧ та́мѡ. 
Мч҃нченъ: Оу҆мерщвле́нною мы́слїю законопрестꙋ̑пницы,  жи́знь лю́бѧщїи, оу҆ранѧ́хꙋ побѣдонѡ́сныѧ мч҃нки,  и҆сповѣ́дающыѧ хрⷭ҇та̀. 
Мч҃нченъ: Ли́цы мч҃нчестїи, ликѡ́мъ сопричта́шасѧ  оу҆́мныхъ а҆́гг҃лъ: и҆ равноа́гг҃льнїи бы́вше,  бл҃года́тїю бж҃е́ственнагѡ дх҃а. 
Бг҃оро́диченъ: Покаѧ́нїѧ врата̀ ны́нѣ мѝ ѿве́рзи,  врата̀ свѣ́та, дв҃о: вхо́ды же страсте́й затворѝ  смире́нныѧ моеѧ̀ дꙋшѝ.  
И҆́нъ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
И҆сцѣлє́нїѧ пристꙋпа́ющымъ вѣ́рою къ хра́мꙋ  твоемꙋ̀, чꙋ́дный прⷣте́че и҆сточа́ѧ всегда̀, и҆сцѣлѝ  стра̑сти моегѡ̀ се́рдца, молю́ тѧ, ꙗ҆̀же всеѻкаѧ́ннѣ  совозра́стшыѧ мѝ ѿ невнима́нїѧ, всебога́те. 
Воздыха́ю, и҆ рыда́ньми содержи́мь є҆́смь всегда̀,  помышлѧ́ѧ сꙋди́ще твоѐ неꙋмы́тное, є҆ди́не  пра́веднѣйшїй сꙋдїѐ: въ не́мже мѧ̀, мольба́ми  крⷭ҇ти́телѧ твоегѡ̀, неѡсꙋжде́нна гдⷭ҇и бж҃е мо́й  соблюдѝ. 
Но́вагѡ и҆ ве́тхагѡ хода́тай бы́въ, хода́тайствы  бж҃е́ственными сла́вный прⷣте́че, ѡ҆бетша́вшаго мѧ̀  грѣхѝ мно́гими, вопїю́ ти, покаѧ́нїемъ ѡ҆бновѝ, ꙗ҆́кѡ  да во хвале́нїи тѧ̀ почита́ю. 
Бг҃оро́диченъ: Ст҃а́ѧ дв҃о мт҃и, є҆ди́на  всенепоро́чнаѧ, прегрѣше́нїй поро́ка на́съ и҆змѣнѝ:  просвѣтѝ на́ше помышле́нїе, сердца̀ ѡ҆ст҃ѝ, и҆  вѣ́чнагѡ на́съ и҆зба́ви всѣ́хъ ѡ҆сꙋжде́нїѧ, мо́лимсѧ. 
Пѣ́снь д҃ 
І҆рмо́съ: Оу҆слы́шахъ гдⷭ҇и слꙋ́хъ тво́й, и҆  оу҆боѧ́хсѧ, разꙋмѣ́хъ смотре́нїе твоѐ, и҆ просла́вихъ  тѧ̀ є҆ди́не чл҃вѣколю́бче. 
Глагѡ́лъ твои́хъ гдⷭ҇и, небре́гъ просвѣща́ющихъ,  тє́мнаѧ сотвори́хъ дѣла̀, и҆ бою́сѧ та́мошнѧгѡ  стра́шнагѡ твоегѡ̀ сꙋди́ща. 
Вѣ́триломъ бж҃е́ственнагѡ стра́ха впери́мъ дꙋше́вный  кора́бль: и҆ къ приста́нищємъ покаѧ́нїѧ дости́гнемъ,  ѕлы́хъ оу҆бѣжа́вше треволне́нїѧ.  
Мч҃нченъ: Ка́плющїѧ мч҃нцы сла́дости, ꙗ҆ви́стесѧ  бж҃е́ствєнныѧ го́ры: и҆ ра́й бг҃онасажде́нный, жи́зни  дре́во и҆мꙋ́щїй гдⷭ҇а. 
Мч҃нченъ: Стрѣлѧ́ньми ст҃і́и, терпѣ́нїѧ и҆  пожда́нїѧ, пострѣлѧ́сте бори́телей бѣсѡ́въ, и҆ вѣнцы̀  сла́вы воспрїѧ́сте.  
Бг҃оро́диченъ: Пречⷭ҇таѧ влⷣчца, согрѣша́ющымъ  предста́тельница, па́дающымъ бж҃е́ственное и҆справле́нїе,  ꙗ҆́кѡ бг҃а ро́ждшаѧ сла́витсѧ.  
И҆́нъ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
Въ вы́шнее всели́лсѧ є҆сѝ црⷭ҇тво, ꙗ҆́кѡ во́инъ  и҆́стиненъ цр҃ѧ̀ хрⷭ҇та̀, крⷭ҇ти́телю: того̀ молѝ  непреста́ннѡ, лю́ди оу҆ще́дрити чтꙋ́щыѧ тѧ̀. 
Ѡ҆ст҃ѝ и҆з̾ ложе́снъ тѧ̀ гдⷭ҇ь, прови́дѧй  бл҃года́рство твоегѡ̀ се́рдца, бл҃же́нне: того̀ молѝ  всѣ́хъ на́съ ѡ҆ст҃и́ти, мо́лимсѧ. 
Мє́ртвымъ бл҃говѣсти́лъ є҆сѝ прише́ствїе  оу҆мерщвле́нагѡ на́съ ра́ди: того̀ молѝ прⷣте́че,  оу҆мерщвле́наго и҆ менѐ грѣхмѝ ѡ҆живи́ти, и҆ сп҃сти́  мѧ. 
Бг҃оро́диченъ: Поми́лꙋй мѧ̀ є҆ди́на пренепоро́чнаѧ,  ꙗ҆́же млⷭ҇тиваго бг҃а премно́гою бл҃гостїю несказа́ннѡ  ро́ждшаѧ, и҆ и҆зба́ви вѣ́чныѧ мꙋ́ки. 
Пѣ́снь є҃ 
І҆рмо́съ: Ѻ҆каѧ́ннꙋю дꙋ́шꙋ мою̀, нощеборю́щꙋюсѧ со  тьмо́ю страсте́й, предвари́въ оу҆ще́дри, и҆ возсїѧ́й  мы́сленное сл҃нце днесвѣ́тлыѧ ѕвѣзды̀ во мнѣ̀, во  є҆́же раздѣли́ти но́щь ѿ свѣ́та. 
Ѿ дѣ́лъ нѣ́сть мнѣ̀ сп҃се́нїѧ, мно́гѡ бо на  землѝ ѻ҆каѧ́нный согрѣши́хъ, и҆ трепе́щꙋ стра́шнагѡ  сꙋди́ща твоегѡ̀, є҆гда̀ ѡ҆сꙋди́ти хо́щеши бж҃е,  престꙋ́пники твои́хъ за́повѣдей. 
Ка́кѡ безꙋ́менъ бы́хъ; ка́кѡ ѡ҆мрачи́хсѧ творѧ̀ дѣла̀  ѕла̑ѧ; ка́кѡ не разꙋмѣ́хъ стра́ха твоегѡ̀ хрⷭ҇тѐ; въ  зе́млю понико́хъ, и҆ оу҆подо́бихсѧ скотѡ́мъ  безсловє́снымъ: но ѡ҆брати́ мѧ бж҃е всѧ́ческихъ. 
Мч҃нченъ: Ѻ҆́блакъ мч҃нкъ разгна̀ ѻ҆́блаки го́рькихъ  мꙋ́къ: и҆ ѡ҆зари́ша де́нь и҆́стиннагѡ ра́зꙋма, и҆  многобо́жїѧ мглꙋ̀ разрꙋши́ша, и҆ къ незаходи́момꙋ свѣ́тꙋ  достиго́ша. 
Мч҃нченъ: Ѡ҆ст҃ѝ оу҆́мъ мо́й мольба́ми ст҃ы́хъ  мч҃нкъ твои́хъ хрⷭ҇тѐ, молю́сѧ, и҆ покажѝ просвѣще́нїѧ  и҆спо́лнена, и҆ вѣ́чнѣй сла́вѣ прича́стника, да сла́вѧ  пою́ тѧ сп҃се. 
Бг҃оро́диченъ: Бг҃а неизрече́ннымъ сло́вомъ, дв҃о мт҃и  родила̀ є҆сѝ на́мъ, всѣ̑мъ покаѧ́нїе даю́ща  многосогрѣши́вшымъ, хода́тайствомъ твои́мъ бл҃ги́мъ,  прибѣ́жище вѣ̑рнымъ и҆ приста́нище.  
И҆́нъ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Породѝ непло́днаѧ оу҆тро́ба тѧ̀ прⷣте́че,  непло́днаѧ ѿ до́брыхъ дѣѧ́нїй сердца̀, бл҃гоча̑днаѧ  показꙋ́ющаѧ, бл҃гопло́дными твои́ми словесы̀: тѣ́мже тѧ̀  оу҆бл҃жа́емъ. 
Процвѣ́лъ є҆сѝ ꙗ҆́кѡ бл҃гоꙋха́нный крі́нъ,  приснобл҃же́нне въ пꙋсты́нѧхъ. тѣ́мже вопїю́ ти: дꙋшѝ  моеѧ̀ прⷣте́че, всѧ́ко ѕлосмра́дїе ѕло́бы ѿженѝ. 
Зако́на посредѣ̀ ста́лъ є҆сѝ, премꙋ́дре, и҆  бл҃года́ти. тѣ́мже взыва́ю: побѣжда́ема мѧ̀  грѣхо́внымъ прⷣте́че, зако́номъ оу҆ще́дри, ѻ҆каѧ́ннѣ  бѣ́дствꙋющаго. 
Бг҃оро́диченъ: Врата̀ непроходи̑маѧ сла́вы пречⷭ҇таѧ,  ѿве́рзи мѝ врата̀ покаѧ́нїѧ, хода́тайствꙋющаѧ мѝ  бж҃е́ствєнныѧ вхо́ды, и҆ та́мошнѧгѡ поко́ища. 
Пѣ́снь ѕ҃ 
І҆рмо́съ: Ꙗ҆́коже прⷪ҇ро́ка ѿ ѕвѣ́рѧ и҆зба́вилъ  є҆сѝ гдⷭ҇и, и҆ менѐ и҆з̾ глꙋбины̀ несодержи́мыхъ  страсте́й возведѝ, молю́сѧ, да приложꙋ̀ призрѣ́ти мѝ  къ хра́мꙋ ст҃о́мꙋ твоемꙋ̀. 
Сѐ вре́мѧ ѡ҆браще́нїѧ, и҆ а҆́зъ низлежꙋ̀ взна́къ  при́снѡ, нечꙋ́вствїемъ мно́гимъ всегда̀ содержи́мь:  ѡ҆мраче́нїе се́рдца моегѡ̀ сло́ве, разрѣши́въ оу҆ще́дри  мѧ̀.  
Стенѧ́ща мѧ̀, ꙗ҆́коже и҆ногда̀ мытарѧ̀ оу҆ще́дри,  бл҃гоꙋтро́бне хрⷭ҇тѐ. и҆ ꙗ҆́коже блꙋдни́цꙋ те́плѣ  слези́ти сподо́би: да ѿмы́ю и҆ а҆́зъ тимѣ́нїе мно́гихъ  мои́хъ прегрѣше́нїй. 
Мч҃нченъ: Великомч҃нцы хрⷭ҇тѡ́вы, вельмѝ  согрѣши́вшаго, вели́кагѡ пла́мене и҆́же въ гее́ннѣ,  та́мѡ ѡ҆жида́ющагѡ мѧ̀ и҆схити́те, да вельмѝ и҆ а҆́зъ  ва́шꙋ па́мѧть сла́влю всегда̀. 
Мч҃нченъ: Подвиза́вшесѧ до́брѣ, свѣ́тлѡ вѣнча́шасѧ  твоѝ страда́льцы, живонача́льною десни́цею твое́ю, бж҃е  и҆ гдⷭ҇и: си́хъ чⷭ҇тны́ми мольба́ми сп҃сѝ всѧ̑ лю́ди  твоѧ̑. 
Бг҃оро́диченъ: Бг҃ора́дованнаѧ сѣ́не ѡ҆сщ҃е́нїѧ,  чⷭ҇тны́й ковче́же, свѣти́льниче бж҃е́ственнагѡ свѣ́та,  хлѣ́ба живо́тнагѡ трапе́зо, сло́ва пала́то  ѡ҆дꙋшевле́ннаѧ, хра́мъ мѧ̀ дх҃ꙋ покажѝ.  
И҆́нъ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ, ꙗ҆́кѡ бл҃гоꙋтро́бенъ. 
Неизрече́нными лꙋча́ми сїѧ́ѧ, прⷣте́че хрⷭ҇то́въ,  дѣ́тельною мл҃твою твое́ю ѡ҆зарѧ́й сердца̀, бл҃гоче́стнѡ  хва́лѧщихъ тѧ̀. 
Лѣ́ностнымъ сно́мъ ѡ҆держи́ма мѧ̀, прⷣте́че  хрⷭ҇то́въ ѡ҆зари́въ бл҃года́тїю, воздви́гни оу҆се́рднѡ  бж҃е́ствєннаѧ твори́ти хотѣ̑нїѧ. 
Ѿ всѧ́кїѧ ско́рби сопроти́вныѧ и҆зба́ви на́съ,  предста́телѧ бж҃е́ственнаго тѧ̀ стѧжа́вшихъ и҆  мл҃твенника ко влⷣцѣ, бл҃же́нне. 
Бг҃оро́диченъ: Бꙋ́рѧ смꙋща́етъ мѧ̀ грѣхо́внаѧ, бцⷣе  пречⷭ҇таѧ, потщи́сѧ и҆зба́вити мѧ̀, вводѧ́щи къ  приста́нищꙋ покаѧ́нїѧ, всенепоро́чнаѧ. 
Пѣ́снь з҃ 
І҆рмо́съ: Ѻ҆гнѧ̀ гаси́лище ѻ҆трокѡ́въ мл҃тва,  ѡ҆роша́ющаѧ пе́щь проповѣ́дница чꙋдесѐ, не ѡ҆палѧ́ющи,  нижѐ сожига́ющи пѣсносло́вцы бг҃а ѻ҆тє́цъ на́шихъ.  
Беззакѡ́нїѧ моѧ̑ и҆ непра̑вды моѧ̑, безчи́слєннаѧ  согрѣшє́нїѧ хрⷭ҇тѐ простѝ, и҆ бꙋ́дꙋщїѧ и҆зба́ви мѧ̀  мꙋ́ки, за мно́жество твои́хъ щедро́тъ, бж҃е. 
Ꙗ҆́кѡ блꙋ́дный ны́нѣ и҆жди́хъ бога́тство, є҆́же  прїѧ́хъ, и҆ гла́домъ та́ю, бж҃е́ственнагѡ бра́шна  лиша́емь: ка́ющасѧ сп҃се, прїимѝ, и҆ сп҃си́ мѧ. 
Мч҃нченъ: Ме́ртва содѣ́ласте борю́щаго врага̀,  оу҆десы̀ оу҆мерщвлѧ́еми мно́гими мꙋ́ками, досточꙋ́днїи  гдⷭ҇ни мч҃нцы: тѣ́мже вѣ́рнїи бл҃гоче́стнѡ воспѣва́емъ  ва́съ. 
Мч҃нченъ: Бѣсѡ́вскїѧ полкѝ, мꙋчи́телей всѐ  мно́жество, стрѣлѧ́ньми, мч҃нцы оу҆ра́нисте,  терпѣ́нїемъ же и҆ до́блестїю, и҆ къ животꙋ̀ и҆́стинномꙋ  ны́нѣ преложи́стесѧ. 
Бг҃оро́диченъ: Приста́нище сп҃си́тельное показа́сѧ  всѣ̑мъ, чⷭ҇таѧ, страсте́й бꙋ́рю оу҆тиша́ющи, и҆ къ  тишинѣ̀ всѣ́хъ приводѧ́щи, бг҃ороди́тельнице чⷭ҇таѧ,  и҆̀же на землѝ смирє́нныѧ.  
И҆́нъ 
І҆рмо́съ: Превозноси́мый ѻ҆тцє́въ гдⷭ҇ь, пла́мень  оу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е,  бл҃гослове́нъ є҆сѝ. 
Словесы̀ мо́лимъ тѧ̀, и҆́же сло́ва прⷣте́чꙋ, ѻ҆́ч҃їй  ꙗ҆́коже разрѣши́лъ є҆сѝ гла́съ въ рожде́нїи,  разрѣшѝ сѣ́тей на́шихъ прегрѣшє́нїѧ. 
Сл҃нце многосвѣ́тлое, возсїѧ́й покаѧ́нїѧ мѝ  сп҃си́тельное сїѧ́нїе: и҆ тьмы̀ мѧ̀ и҆зба́ви страсте́й  смꙋща́ющихъ помраче́нное моѐ се́рдце. 
Непло́днꙋ дꙋ́шꙋ стѧжа́хъ, и҆ се́рдце безча́дно,  непло́дове бж҃е́ственное прозѧбе́нїе, плоды̀ покаѧ́нїѧ  прозѧба́ти мѝ крⷭ҇ти́телю хрⷭ҇то́въ, молѝ непреста́ннѡ. 
Ра́вна роди́телю сн҃а сла́вимъ, и҆ дх҃а ст҃а́го,  трⷪ҇цꙋ нераздѣ́льнꙋ бж҃е́ственнѣ пою́ще: бж҃е,  бл҃гослове́нъ є҆сѝ. 
Бг҃оро́диченъ: Мла́до родила̀ є҆сѝ ѻ҆троча̀  всенепоро́чнаѧ, хрⷭ҇та̀, ѡ҆бновле́нїе на́ше  содѣ́ловающаго, ѡ҆бетша́вшихъ дре́внимъ престꙋпле́нїемъ.  
Пѣ́снь и҃ 
І҆рмо́съ: А҆́гг҃лѡвъ со́нмъ, человѣ́кѡвъ собо́ръ,  цр҃ѧ̀ и҆ зижди́телѧ всѣ́хъ, сщ҃е́нницы по́йте,  бл҃гослови́те леѵі́ти, лю́дїе превозноси́те во всѧ̑  вѣ́ки. 
Сѐ возсмердѣ́ша и҆ согни́ша дꙋшѝ моеѧ̀ ра̑ны,  хрⷭ҇тѐ, и҆ пострада́хъ и҆ смири́хсѧ ѿню́дъ: лѣчьба́ми  покаѧ́нїѧ, сп҃се, оу҆врачꙋ́й мѧ̀. 
Льсти́внѡ ѕмі́й мѧ̀ лꙋка́внѣйшїй под̾ꙋкра́дъ, ѕѡ́лъ  и҆спо́лни, и҆ воздыха́ѧ зовꙋ̀: не ѿри́ни менѐ сло́ве,  ѡ҆сꙋжде́ннаго и҆ смире́ннаго. 
Мч҃нченъ: Не оу҆клони́стесѧ лꙋ́чшагѡ стоѧ́нїѧ,  крⷭ҇тныѧ же врагѝ всехва́льнїи, ꙗ҆́кѡ запѧ́ти ва́мъ  непщева́вшыѧ низложи́сте, и҆ до конца̀ премꙋ́дрїи  побѣ́ждше. 
Мч҃нченъ: Ва́съ прехва́льнїи гдⷭ҇ни мч҃нцы, ни  ѻ҆́гнь, ни ме́чь, ни ѕвѣ́рїе, ни гла́дъ, ни коле́съ  раздробле́нїе, нижѐ мꙋ́ка и҆́на возмо́же разлꙋчи́ти ѿ  хрⷭ҇та̀ чл҃вѣколю́бца. 
Бг҃оро́диченъ: А҆́гг҃лѡвъ похвала̀, и҆ человѣ́кѡвъ  сп҃се́нїе, и҆ спорꙋ́чница бꙋ́ди мѝ мт҃и бж҃їѧ: ꙗ҆́кѡ да  ѡ҆бращꙋ́сѧ, и҆ прїимꙋ̀ разрѣше́нїе пре́жде  согрѣше́нныхъ, въ вѣ́дѣнїи и҆ не въ вѣ́дѣнїи.  
И҆́нъ 
І҆рмо́съ: Тебѣ̀ вседѣ́телю, въ пещѝ ѻ҆́троцы  всемі́рный ли́къ спле́тше поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Собо́ръ люде́й стрꙋѧ́ми і҆ѻрда́нскими и҆змыва́еши,  проповѣ́дꙋѧ покаѧ́нїе вели́кїй прⷣте́че. тѣ́мже вопїю́  ти: страсте́й мои́хъ стрꙋю̀ и҆зсꙋшѝ, и҆сто́чники мѝ  сле́зъ посыла́ѧ. 
Трепе́щꙋщи бꙋ́ди всѧ̀, помышлѧ́ющи дꙋшѐ сꙋди́ще  вседержи́телево, вопїѧ̀: ще́дре, крⷭ҇ти́телѧ твоегѡ̀  ра́ди, оу҆ще́дри и҆ сп҃си́ мѧ, и҆ мꙋ́къ и҆зба́ви. 
Оу҆стнѣ̀ нечи́сты и҆ ѡ҆скверни́вшїйсѧ ѧ҆зы́къ дви́жꙋ  тѝ на моле́нїе, ст҃е прⷣте́че: потщи́сѧ вско́рѣ,  помозѝ мѝ, всѧ́кими прило́ги лестца̀ непреста́ннѡ  коле́блемꙋ.  
Трⷪ҇ченъ: Ѡ҆дождѝ на́мъ ѻ҆́ч҃е, и҆ сн҃е, и҆ дш҃е,  трⷪ҇це є҆диносꙋ́щнаѧ, согрѣше́нїй ѡ҆ставле́нїе, ꙗ҆́кѡ  да полꙋчи́вше соверше́нное сп҃се́нїе, тѧ̀ превозно́симъ  во всѧ̑ вѣ́ки. 
Бг҃оро́диченъ: Вознесла̀ є҆сѝ на́съ высо́кимъ  твои́мъ ржⷭ҇тво́мъ, ѿ ро́ва паде́нїй бг҃ора́дованнаѧ:  тѣ́мже тѧ̀ гла́сы бл҃года́рными, вѣ́рою ѻ҆трокови́це  воспѣва́емъ во всѧ̑ вѣ́ки.  
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: И҆ покло́ны. 
Пѣ́снь ѳ҃ 
І҆рмо́съ: Ꙗ҆́кѡ сотворѝ тебѣ̀ вели́чїѧ си́льный,  дв҃ꙋ ꙗ҆́вль тѧ̀ чи́стꙋ по ржⷭ҇твѣ̀, ꙗ҆́кѡ ро́ждшꙋю  без̾ сѣ́мене своего̀ творца̀: тѣ́мъ тѧ̀ бцⷣе  велича́емъ. 
Да твоѐ велича́ю долготерпѣ́нїе і҆и҃се, долготерпѝ  и҆ є҆щѐ на мнѣ̀, и҆ не посѣцы̀ менѐ ꙗ҆́коже  непло́днꙋю смоко́вницꙋ, взыва́ю тѝ: ꙗ҆́кѡ да покаѧ́нїѧ  плоды̀ принесꙋ̀ тебѣ̀. 
Ко́ль стра́шенъ є҆сѝ, є҆ди́не держа́вный и҆  си́льный; и҆ кто̀ проти́вꙋ постои́тъ твоемꙋ̀ стра́шномꙋ  преще́нїю, є҆гда̀ хо́щеши на сꙋдѣ̀ са́мъ сѣдѣ́ти; въ  не́мже мѧ̀ соблюдѝ неѡсꙋжде́нна. 
Мч҃нченъ: Тѣлє́сныѧ болѣ̑зни болѣ́зньми  бж҃е́ственными ва́шими и҆з̾има́ете гдⷭ҇ни страда́льцы:  тѣ́мже и҆сцѣли́те дꙋшѝ моеѧ̀ стра̑сти лютѣ́йшыѧ,  ꙗ҆́кѡ сꙋ́ще вра́чеве и҆скꙋ́снѣйшїи. 
Мч҃нченъ: Со́лнечныхъ лꙋ́чь блиста́етъ мно́жае,  ва́шихъ ра́ка моще́й, зарѝ бж҃е́ственныѧ бл҃года́ти: и҆  просвѣща́етъ сердца̀, и҆ ѡ҆зарѧ́етъ дꙋ́шы, вѣ́рою  стрⷭ҇тоте́рпцы восхвалѧ́ющихъ ва́съ. 
Бг҃оро́диченъ: Свѣтови́дный ѻ҆́блакъ, предводѧ́щїй  нѡ́выѧ лю́ди къ землѝ ѡ҆бѣтова́нїѧ, вои́стиннꙋ  бг҃обл҃года́тнаѧ ꙗ҆ви́ласѧ є҆сѝ, и҆ врата̀ вводѧ̑щаѧ  къ жи́зни. тѣ́мже тѧ̀ бцⷣе велича́емъ. 
И҆́нъ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Сѐ бл҃голѣ́пїе твоегѡ̀ хра́ма, ꙗ҆́кѡ нб҃о  познава́етсѧ на землѝ, прⷣте́че хрⷭ҇то́въ, во́ньже  приходѧ̀ зарѧ́ми бж҃е́ственными ѡ҆свѣща́еши, по всѧ̑  дни̑ тѧ̀ ны́нѣ въ не́мъ бл҃жа́щыѧ. 
Ꙗ҆́кѡ сы́й и҆́скреннїй влⷣцѣ дрꙋ́гъ крⷭ҇ти́телю,  люби́ти мѝ є҆го̀ пра́вымъ нра́вомъ неꙋкло́ннѡ,  всебл҃же́нне, оу҆крѣпѝ, и҆ страсте́й тлетво́рныхъ  возгнꙋша́тисѧ порѣва́ющихъ мѧ̀ къ поги́бели. 
Ты̀ не бы́лъ є҆сѝ тро́сть, проти́вными вѣ́тры  премꙋ́дре коле́блема, но на́ше бж҃е́ственное  оу҆твержде́нїе, и҆ непоколе́блемо цр҃кве  оу҆крѣпле́нїе: ю҆́же твои́ми мл҃твами соблюда́й  непрекло́ннꙋ, оу҆толѧ́ѧ всѧ́кїй собла́знъ. 
Зижди́телево при две́рехъ прише́ствїе: что̀ оу҆́бѡ не  пла́чеши себѐ, ѻ҆каѧ́ннаѧ дꙋшѐ, живꙋ́щи въ  небреже́нїи; возни́кни и҆ возопі́й гдⷭ҇еви: пощади́ мѧ  сп҃се, мольба́ми прⷣте́чи, ꙗ҆́кѡ чл҃вѣколю́бецъ. 
Бг҃оро́диченъ: Свѣтоно́снаѧ колесни́ца сл҃нца  ꙗ҆ви́ласѧ є҆сѝ вои́стиннꙋ, возсїѧ́вшагѡ ѿ твое́ю  всенепоро́чнаѧ чⷭ҇таѧ бокꙋ̀, и҆ разрꙋ́шшагѡ пре́лести  лю́тꙋю тьмꙋ̀. тѣ́мже по до́лгꙋ тѧ̀ вѣ́рою  оу҆бл҃жа́емъ. 
Та́же, Досто́йно є҆́сть: И҆ покло́ны, и҆ є҆ктенїа̀  ма́лаѧ. Та́же свѣти́ленъ, и҆ ѱалмы̀ ѻ҆бы̑чныѧ.  
На стїхо́внѣ стїхи̑ры покаѧ́нны, гла́съ є҃: 
Мно́жєства прегрѣше́нїи мои́хъ пре́зри гдⷭ҇и, и҆́же  ѿ дв҃ы рожде́йсѧ, и҆ всѧ̑ ѡ҆чи́сти беззакѡ́нїѧ моѧ̑,  мы́сль мѝ подаѧ́й ѡ҆браще́нїѧ, ꙗ҆́кѡ є҆ди́нъ  чл҃вѣколю́бецъ, молю́сѧ: и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ, и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Оу҆вы̀ мнѣ̀, комꙋ̀ оу҆подо́бихсѧ а҆́зъ; непло́днѣй  смоко́вницѣ, и҆ бою́сѧ проклѧ́тїѧ съ посѣче́нїемъ: но  нбⷭ҇ный дѣ́лателю хрⷭ҇тѐ бж҃е, ѡ҆лѧденѣ́вшꙋю мою̀  дꙋ́шꙋ плодоно́снꙋ покажѝ, и҆ ꙗ҆́кѡ блꙋ́днаго сы́на  прїими́ мѧ, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Стрⷭ҇тоте́рпцы твоѝ гдⷭ҇и, чинѡ́мъ  а҆́гг҃льскимъ подража́телїе, ꙗ҆́кѡ безпло́тнїи мꙋ́ки  претерпѣ́ша, и҆ є҆диномы́сленно оу҆пова́нїе и҆мꙋ́ще,  ѡ҆бѣща́нныхъ бла̑гъ наслажде́нїе: мл҃твами и҆́хъ хрⷭ҇тѐ  бж҃е, ми́ръ мі́рови твоемꙋ̀ да́рꙋй, и҆ дꙋша́мъ на́шымъ  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ѡ҆бра́дованнаѧ,  хода́тайствꙋй твои́ми мл҃твами, и҆ и҆спросѝ дꙋша́мъ  на́шымъ мно́жество щедро́тъ, и҆ ѡ҆чище́нїе мно́гихъ  прегрѣше́нїй, мо́лимсѧ. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: Тропа́рь. Та́же є҆ктенїа̀,  и҆ ча́съ а҃-й, и҆ ѱалмы̀ ѻ҆бы̑чныѧ, и҆ про́чее, и҆  ѿпꙋ́стъ. 
Во вто́рникъ бл҃жє́нны, гла́съ є҃:  
Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ  хрⷭ҇тѐ, и҆сповѣ́да тѧ̀ чи́стѣ ѿ се́рдца: помѧни́ мѧ  гдⷭ҇и, вопїѧ̀, во црⷭ҇твїи твое́мъ.  
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ꙗ҆́коже ѡ҆правда́лъ є҆сѝ хрⷭ҇тѐ блꙋдни́цꙋ,  пла́кавшꙋюсѧ ѿ всеѧ̀ дꙋшѝ: та́кожде и҆ менѐ влⷣко,  ѿча́ѧвшагосѧ ѿ всѧ́кагѡ и҆схитѝ бл҃же мꙋче́нїѧ,  молю́сѧ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Предте́кшаго хрⷭ҇тꙋ̀, и҆ оу҆гото́вавшаго пꙋти̑  бл҃гі̑ѧ, да оу҆бл҃жи́мъ і҆ѡа́нна согла́снѡ: ꙗ҆́кѡ да  тогѡ̀ бж҃е́ственными мл҃твами ѿ прегрѣше́нїй  и҆зба́вимсѧ.  
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: И҆̀же ча́шꙋ хрⷭ҇то́вꙋ и҆спи́вше мч҃нцы  оу҆се́рдною дꙋше́ю, мꙋ́тныхъ на́съ грѣхѡ́въ и҆  недꙋ́гѡвъ, ѡ҆дожде́ньми бж҃е́ственныхъ мл҃твъ и҆зба́вите  ст҃і́и. 
Сла́ва, трⷪ҇ченъ: Непостижи́мый бж҃е, всеси́льнаѧ  трⷪ҇це и҆ є҆ди́нице, мл҃твами прⷣте́чи твоегѡ̀ сп҃си́  мѧ, и҆збавлѧ́ющи тьмы̀, и҆ пла́мене предлежа́щагѡ мѝ. 
И҆ ны́нѣ, бг҃оро́диченъ: Всегда̀ лꙋка́выми дв҃о,  дѣѧ́ньми ѡ҆сквернѧ́емь, тѧ̀ нескве́рнꙋю влⷣки мт҃рь  молю̀: скве́рны мѧ̀ всѧ́кїѧ ѡ҆чи́сти влⷣчце. 


Во вто́рникъ ве́чера, 
На Гдⷭ҇и воззва́хъ, стїхи̑ры крⷭ҇тны, гла́съ є҃. 
Подо́бенъ: Ра́дꙋйсѧ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Воздви́жесѧ ꙗ҆́коже а҆́гнецъ на крⷭ҇тѣ̀, и҆  возношє́нїѧ льсти́вагѡ низве́рглъ є҆сѝ: закла́въ же  сѧ, кро́вїю твое́ю всю̀ ѡ҆свѧти́лъ є҆сѝ зе́млю. и҆  прободе́нъ копїе́мъ, пла́менномꙋ мнѣ̀ хрⷭ҇тѐ, ѻ҆рꙋ́жїю  плєщѝ да́ти а҆́бїе повелѣ́лъ є҆сѝ, и҆ раѧ̀  вмѣсти́ти вхо́дъ, и҆ дре́ва мѧ̀ наслажда́тисѧ живо́тнагѡ  небоѧ́зненнѡ. тѣ́мже сп҃се́нъ бы́въ стрⷭ҇тїю твое́ю,  зовꙋ̀ ра́дꙋѧсѧ: сла́ва бж҃е́ственномꙋ крⷭ҇тꙋ̀ твоемꙋ̀,  и҆́мже клѧ́твы и҆зба́вихомсѧ дре́внїѧ, и҆ бл҃гослове́нїе  ѿ дре́ва ѡ҆б̾е́млемъ, и҆ ве́лїю млⷭ҇ть. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Оу҆ста́вити болѣ̑зни хотѧ̀ человѣ́кѡмъ и҆  поношє́нїѧ, пребл҃гі́й гдⷭ҇и сп҃се мо́й, распѧ́тїе  терпи́ши поно́сное, и҆ же́лчи вкꙋша́еши неѕло́биве, на́шꙋ  го́ресть ѿе́млѧ ѕло́бнꙋю, оу҆ѧзви́всѧ сло́ве, ребра̀  прободе́нїемъ, ꙗ҆́звы на́шѧ ꙗ҆́кѡ влⷣка и҆сцѣлѧ́еши.  тѣ́мже и҆ воспѣва́емъ твоѐ сла́вное хотѣ́нїе, и҆  погланѧ́ющесѧ чти́мъ копїѐ, и҆ гꙋ́бꙋ, и҆ тро́сть,  и҆́миже дарова́лъ є҆сѝ мі́рꙋ твоемꙋ̀ ми́ръ и҆ ве́лїю  млⷭ҇ть. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Ка́кѡ тѧ̀ і҆и҃се, є҆вре́йское мно́жество беззако́нное  на крⷭ҇тѣ̀ распѧ́ти ѡ҆сꙋдѝ, не оу҆ще́дривъ тебѐ  ще́драгѡ: дв҃а пла́чꙋщи вѣща́ше и҆ногда̀, є҆гда̀  оу҆зрѣ̀ на крⷭ҇тѣ̀ воздви́жена, є҆го́же и҆з̾  оу҆тро́бы нестра́стнѡ породѝ. что́ ти содѣ́ѧ  беззако́нное собо́рище, ча́до моѐ вожделѣ́нное, сн҃е  мо́й превозлю́бленнѣйшїй; потщи́сѧ и҆ сп҃сѝ, вѣ́рою  твоѐ сла́вѧщихъ распѧ́тїе, и҆ менѐ, ꙗ҆́коже ѡ҆бѣща́лъ  є҆сѝ велича́ющихъ, ꙗ҆́кѡ є҆ди́нъ всепребл҃гі́й.  
И҆́ны стїхи̑ры бцⷣѣ, гла́съ то́йже: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Хотѧ̀ рꙋкоположе́нїе а҆да́ма первозда́ннагѡ ѿѧ́ти до  конца̀ всеболѣ́зненное чл҃вѣколю́бче, ꙗ҆́кѡ созда́тель  а҆да́мовъ, гвоздьмѝ пригвозди́сѧ, безгрѣ́шне хрⷭ҇тѐ,  и҆ копїе́мъ бж҃е́ствєннаѧ твоѧ̑ ре́бра оу҆ѧзви́въ на́съ  ра́ди, возбранѧ́еши сло́ве ѻ҆рꙋ́жїю пла́менномꙋ, не  брани́ти на́мъ вхо́да твои̑мъ рабѡ́мъ. тѣ́мъ же  славосло́вѧще тѧ̀, пое́мъ держа́вꙋ твою̀, и҆ крⷭ҇тъ тво́й  чти́мъ, и҆ воспѣва́емъ чл҃вѣколю́бче, и҆́мже всѧ́ко  є҆стество̀ ѡ҆брѣ́те неболѣ́зненное достоѧ́нїе и҆  ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
А҆́гнца своего̀ а҆́гница и҆ногда̀ зрѧ́щи къ заколе́нїю  тща́щасѧ, оу҆се́рднѡ послѣ́доваше, сїѧ̑ вопїю́щи  є҆мꙋ̀: ка́мѡ грѧде́ши, ча́до моѐ сладча́йшее хрⷭ҇тѐ;  чесѡ̀ ра́ди тече́нїемъ си́мъ тече́ши долготерпѣли́ве  без̾ лѣ́ности, і҆и҃се превозжелѣ́нне; безгрѣ́шный и҆  многомлⷭ҇тиве гдⷭ҇и, да́ждь мѝ сло́во рабѣ̀ твое́й,  сн҃е мо́й вселюбе́зный. не пре́зри мѧ̀ ще́дре молча̀,  стра́ннѡ ро́ждшꙋю тѧ̀, бж҃е живода́вче, да́рꙋѧй мі́рови  ве́лїю млⷭ҇ть. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Прⷭ҇то́лъ херꙋві́мскїй вои́стиннꙋ, ꙗ҆́кѡ превы́шши  тва́рей бы́сть: въ тѧ́ бо бж҃е́ственное сло́во, на́шъ  зра́къ ѡ҆бнови́ти хотѧ̀, всели́сѧ чⷭ҇таѧ, и҆ и҆з̾ тебѐ  проше́дъ плотоно́сецъ, ꙗ҆́кѡ бл҃гоꙋтро́бенъ, крⷭ҇тъ и҆  стрⷭ҇ть на́съ ра́ди прїѧ́тъ, и҆ воскрⷭ҇нїе ꙗ҆́кѡ бг҃ъ  дарова̀. тѣ́мже ꙗ҆́кѡ примири́вшꙋю на́ше ѡ҆сꙋжде́нное  є҆стество̀, зижди́телю бл҃годарѧ́ще, къ немꙋ̀ и҆ тебѣ̀  зове́мъ: пода́ждь на́мъ ѡ҆ставле́нїе прегрѣше́нїй, и҆  млⷭ҇ть твои́ми мл҃твами. 
Сла́ва, и҆ ны́нѣ, крⷭ҇тобг҃оро́диченъ: И҆збавле́нїе  на́съ ра́ди, и҆ цѣ́нꙋ вели́кꙋю, пречⷭ҇тꙋю кро́вь твою̀  и҆зво́лилъ є҆сѝ да́ти, безгрѣ́шне хрⷭ҇тѐ мо́й,  всѣ̑мъ хотѧ̀ сп҃се́нїе полꙋчи́ти. тѣ́мже тѧ̀ зрѧ́щи  пригвожде́на мт҃и твоѧ̀, рыда́ющи власы̀ терза́ше своѧ̑,  глаго́лющи: ча́до, а҆́гнче всенепоро́чный, мі́ръ хотѧ̀  и҆зба́вити чⷭ҇тно́ю твое́ю кро́вїю, ѿ ѻ҆́чїю мое́ю  ка́кѡ заше́лъ є҆сѝ сп҃се, незаходи́мое сл҃нце, и҆́же  всѣ̑мъ подаѧ́й просвѣще́нїе, и҆ ми́ръ, и҆ ве́лїю  млⷭ҇ть. 
Та́же, Свѣ́те ти́хїй: Прокі́менъ днѐ: Сподо́би гдⷭ҇и  въ ве́черъ се́й: 
На стїхо́внѣ стїхи̑ры крⷭ҇тны, гла́съ є҃: 
Гдⷭ҇и, при мѡѷсе́и и҆ногда̀ проро́цѣ, то́чїю  ѡ҆́бразъ крⷭ҇та̀ твоегѡ̀ ꙗ҆влѧ́емь, побѣжда́ше врагѝ  твоѧ̑. ны́нѣ же са́мый крⷭ҇тъ тво́й и҆мꙋ́ще, по́мощи  про́симъ: оу҆крѣпѝ цр҃ковь твою̀, мно́гїѧ ра́ди  ми́лости, человѣколю́бче. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Крⷭ҇тъ тво́й хрⷭ҇тѐ, а҆́ще и҆ дре́во ви́димо є҆́сть  сꙋщество́мъ, но бж҃е́ственною ѡ҆дѣ́ѧно є҆́сть си́лою,  и҆ чꙋ́вственнѣ мі́рови ꙗ҆влѧ́емь, оу҆́мнѡ на́ше  чꙋдотвори́тъ сп҃се́нїе, є҆мꙋ́же кла́нѧющесѧ сла́вимъ тѧ̀  сп҃се, поми́лꙋй на́съ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Моли́те за ны̀ ст҃і́и мч҃нцы, да и҆зба́вимсѧ  ѿ беззако́нїй на́шихъ: ва́мъ бо дана̀ є҆́сть  бл҃года́ть моли́тисѧ за ны̀.  
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Прпⷣбне ѻ҆́тче: 
Ве́сь воспрїи́мъ мо́й зра́къ, созда́тель и҆ бг҃ъ  ѡ҆блече́сѧ, воѡбрази́ти и҆́же пре́жде па́дшїй зра́къ  а҆да́мовъ восхотѣ́вый, на крⷭ҇тъ вознесе́сѧ во́лею  ꙗ҆́кѡ пови́ненъ: и҆ рꙋ́цѣ распросте́ръ ны́нѣ,  и҆сцѣлѧ́ѧ рꙋ́цѣ ꙗ҆̀же дре́вле ѡ҆сла́блєнныѧ къ дре́вꙋ  снѣ́дномꙋ. є҆го́же всечⷭ҇таѧ ви́дѧщи восклица́ше: что̀  сїѐ твоѐ сн҃е мо́й неизрече́нное долготерпѣ́нїе; не  терплю̀ на крⷭ҇тѣ̀ воздви́жена зрѧ́щи тѧ̀, го́рстїю  содержа́ща всеѧ̀ землѝ концы̀. 
Та́же, Ны́нѣ ѿпꙋща́еши.раба̀ твоего̀ влⷣко:  Трист҃о́е. По Ѻ҆́ч҃е на́шъ: тропа́рь ст҃о́мꙋ. Сла́ва, и҆  ны́нѣ, бг҃оро́диченъ, во гла́съ тропарѧ̀. Та́же,  є҆ктенїа̀, и҆ ѿпꙋ́стъ. 
Во вто́рникъ на повече́рїи, 
канѡ́нъ прест҃ѣ́й бцⷣѣ. Гла́съ є҃. 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща. 
Твои́хъ ра̑бъ и҆з̾ глꙋбины̀ се́рдца мл҃твы вѣ́рнѡ  приноси̑мыѧ тѝ бцⷣе, прїе́мли: и҆ сїѧ̑ приносѧ́щи сн҃ꙋ  твоемꙋ̀, пода́ждь прегрѣше́нїй ѡ҆ставле́нїе. 
Ꙗ҆́кѡ вои́стиннꙋ бл҃года́тельница сꙋ́щи, богатѧ́щи  земноро́дныхъ, и҆ сп҃се́нїѧ две́ре къ жи́зни вводѧ́щи,  дв҃о бг҃ома́ти, предстоѧ́щи всегда̀ не преста́й, ѡ҆  молѧ́щихъ тѧ̀. 
Сла́ва: Ны́нѣ прекло́ншисѧ пѣвє́цъ твои́хъ  мольба́ми, ꙗ҆́кѡ держа́вна ко сп҃се́нїю сꙋ́щи по́мощь:  ѿ бѣ́дъ моли́твами твои́ми и҆з̾е́мши влⷣчце, цѣ́лы  сохранѝ почита́ющыѧ тѧ̀. 
И҆ ны́нѣ: Предвари́вши вско́рѣ и҆ предстоѧ́щи  те́плѣ прест҃а́ѧ дв҃о, ѕѣлѡ̀ ѡ҆держи́мыхъ на́съ лю́тыми  ѡ҆бстоѧ́нїи оу҆мили́вшисѧ и҆зба́ви, и҆ ѿ печа́ли  свободѝ. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
Свѣ́та твоегѡ̀ бо́дренною бж҃е́ственною мольбо́ю  те́мный ѻ҆́блакъ се́рдца моегѡ̀ мт҃и бж҃їѧ ѡ҆зари́вши,  сы́на днѐ покажи́ мѧ добродѣ́тельми просвѣще́на,  свѣтоводи́тельнице дꙋша́мъ на́шымъ.  
Пѣ́ти тѧ̀ по достоѧ́нїю жела́юще при́снѡ, ѻ҆ба́че  недоꙋмѣ́юще, хвалꙋ̀ ѿ оу҆сте́нъ прино́симъ хꙋды́хъ,  ю҆́же бл҃гопремѣ́ннѡ прїимѝ, и҆ мольба́мъ послꙋ́шница  бꙋ́ди, вѣ́рнѡ молѧ́щымсѧ тѝ. 
Сла́ва: Доброплѡ́дны неплѡ́дныѧ дꙋ́шы показꙋ́ющи, и҆  ѡ҆лѧденѣ́вшее ѡ҆чища́ющи твое́ю мл҃твою, и҆ мою̀ дꙋ́шꙋ  пло́дъ даю́щꙋю вѣ́рꙋ и҆ житїѐ нескве́рно, ты̀  бг҃ороди́тельнице покажѝ. 
И҆ ны́нѣ: И҆́же всеѧ̀ землѝ го́рстїю содержа́й  концы̀, ка́кѡ мт҃рними нѣ́драми ѡ҆б̾е́млетсѧ; млеко́мъ  же пита́етсѧ ѿ сосє́цъ, насыща́ѧ всѧ́ко живо́тно  бл҃говоле́нїѧ: и҆ бога́тый и҆злїѧ́нїемъ ѡ҆бнищава́етъ  воплоща́емь. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ сп҃стѝ пома̑занныѧ  твоѧ̑ прише́лъ є҆сѝ. 
Ꙗ҆́кѡ є҆ди́нꙋ тѧ̀ къ бг҃ꙋ хода́таицꙋ вѣ́дꙋще,  согрѣше́нїй до́лги разрѣша́ющꙋю пови̑ннымъ пречⷭ҇таѧ,  хвала́ми и҆ пѣ́сньми почита́емъ. 
Цр҃ковь ѡ҆свѧще́ннꙋю тѧ̀ показа̀, все́льсѧ въ тѧ̀ бг҃ъ  дв҃о пренепоро́чнаѧ: є҆го́же при́снѡ молѝ соблюстѝ  невре́дны рабы̑ твоѧ̑. 
Сла́ва: Мольбꙋ̀ ни́щихъ оу҆слы́ши оу҆пова́ющихъ на  тѧ̀ бцⷣе, и҆ оу҆скорѝ ѿ бѣ́дъ и҆зба́вити на́съ  мт҃рними твои́ми дерзнове́нїи. 
И҆ ны́нѣ: Въ ско́рбехъ сла́дкое оу҆тѣше́нїе, и҆ въ  напа́стехъ по́мощь, и҆ въ бѣда́хъ предста́тельницꙋ тѧ̀  мт҃и бж҃їѧ стѧжа́вше, ѡ҆ѕлобле́нїй всѧ́кихъ  и҆збавлѧ́емсѧ. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ, ꙗ҆́кѡ ри́зою: къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ.  
И҆́же первонача́льнаго въ лѣ́то поро́ждши, во  ѡ҆пи́саннѣй пло́ти, вои́стиннꙋ є҆стество́мъ  неѡпи́саннаго: того̀ молѝ непреста́ннѡ ѡ҆ рабѣ́хъ  твои́хъ. 
Ты̀ приближа́ешисѧ вско́рѣ сꙋ́щымъ въ нꙋ́ждахъ,  при́снѡ помога́ющи, и҆ оу҆правлѧ́ющи призыва́ющыѧ тѧ̀ во  и҆скꙋше́нїихъ ко сп҃се́нїю пречⷭ҇таѧ. 
Сла́ва: Млⷭ҇тива є҆стество́мъ, млⷭ҇рдаго бг҃а  мл҃твами показа́вши, пода́ждь твои̑мъ рабѡ́мъ ми́рнꙋ  жи́знь, и҆ прегрѣше́нїй и҆збавле́нїе пренепоро́чнаѧ. 
И҆ ны́нѣ: Оу҆́гль ро́ждшаѧ, є҆го́же оу҆зрѣ̀  и҆са́їа, попали́ ми вє́щи, всенепоро́чнаѧ, согрѣше́нїй,  и҆ просвѣти́ мѧ, молю́сѧ. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ, ꙗ҆́кѡ бл҃гоꙋтро́бенъ. 
Оу҆мерщвле́ныхъ на́съ страстьмѝ грѣха̀ влⷣчце,  возста́вивши ѡ҆живѝ мл҃твами твои́ми, ꙗ҆́кѡ тлѝ  потреби́телѧ ро́ждшаѧ. 
Неле́стно оу҆пова́нїе тѧ̀, и҆ неѡбори́мꙋ стѣ́нꙋ на  врагѝ, и҆ тве́рдꙋ и҆мꙋ́ще по́мощь, на ны̀ навѣ́тѡвъ не  оу҆бои́мсѧ. 
Сла́ва: Земнорѡ́днымъ предста́ни въ болѣ́знехъ  при́снѡ чⷭ҇таѧ: и҆ лю́тыхъ оу҆вѧда́ющихъ твоѧ̑  слꙋжи́тели не вре́дны сохранѝ. 
И҆ ны́нѣ: Дꙋ́шꙋ мою̀ просвѣтѝ ѡ҆мрачи́вшꙋюсѧ,  ѻ҆́блакомъ помышле́нїй находѧ́щихъ мѝ бг҃оневѣ́сто,  навѣ́томъ человѣкоꙋбі́йцы бѣ́са.  
Та́же: Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ є҃: 
Крⷭ҇то́мъ сн҃а твоегѡ̀ бг҃обл҃года́тнаѧ, і҆́дѡльскаѧ  пре́лесть всѧ̀ оу҆праздни́сѧ, и҆ де́мѡнскаѧ крѣ́пость  попра́сѧ. сегѡ̀ ра́ди вѣ́рнїи по до́лгꙋ тѧ̀ при́снѡ  пое́мъ и҆ бл҃гослови́мъ, и҆ бцⷣꙋ вои́стиннꙋ  и҆сповѣ́дающе тѧ̀ велича́емъ.  
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇и, пла́мень  оу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е,  бл҃гослове́нъ є҆сѝ. 
Прїимѝ влⷣчце вѣ́рныхъ твои́хъ прошє́нїѧ ра̑бъ,  напа́стей и҆з̾има́ющи, и҆ ѿ скорбе́й сп҃са́ющи вѣ́рнѡ  пою́щихъ: бж҃е, бл҃гослове́нъ є҆сѝ. 
И҆́же бл҃ги́хъ дѣ́лателѧ бг҃а на́мъ ро́ждшаѧ, того̀  оу҆молѝ мт҃рними мольба́ми чⷭ҇таѧ, оу҆ще́дрити ѡ҆  тебѣ̀ хва́лѧщихсѧ. 
Сла́ва: Предста́тельницꙋ непобѣди́мꙋю, и҆ ѡ҆снова́нїе  непоколе́блемо тѧ̀ стѧжа́вше, и҆ твои́мъ ѡ҆дѣ́ѧвшесѧ  застꙋпле́нїемъ влⷣчце, побѣжда́емъ стрѣльца̀ ꙗ҆̀же на  ны̀ кова̑рствїѧ. 
И҆ ны́нѣ: Ви́ждь смире́нїе твоегѡ̀ раба̀ влⷣчце, и҆  вѣ́чнагѡ ѻ҆гнѧ̀ свободи́ мѧ непреста́ннѡ пою́щаго: бж҃е  бл҃гослове́нъ є҆сѝ. 
Пѣ́снь и҃ 
І҆рмо́съ: Тебѣ̀ вседѣ́телю въ пещѝ ѻ҆́троцы,  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Глаго́лы вкꙋ́пѣ и҆ мы́сльми хвалꙋ̀ дв҃о, тебѣ̀  плетꙋ́ще, вѣ́рнїи взыва́емъ: гдⷭ҇а по́йте, и҆  превозноси́те є҆го̀ во вѣ́ки. 
Всю̀ тебѐ добро́тꙋ соломѡ́нъ бли́жнюю бг҃ꙋ  преднаписа̀, ꙗ҆́кѡ ближа́йшꙋ сꙋ́щꙋю семꙋ̀, мт҃рнимъ  дв҃и́це дерзнове́нїемъ, сꙋ́щихъ въ мі́рѣ и҆збавлѧ́ющи. 
Сла́ва: Тѧ̀ по бз҃ѣ оу҆пова́нїе сп҃се́нїѧ въ  напа́стехъ и҆мꙋ́ще вѣ́рнїи взыва́емъ: всѧ̑ дѣла̀ гдⷭ҇нѧ  гдⷭ҇а по́йте, и҆ превозноси́те є҆го̀ во вѣ́ки. 
И҆ ны́нѣ: Прїимѝ пѣ́снь ѿ хꙋды́хъ оу҆сте́нъ,  дв҃о всепѣ́таѧ, вопїю́щихъ тѝ: ра́дꙋйсѧ болѧ́щымъ  тѣлѡ́мъ врачевство̀, и҆ ѿча̑ѧннымъ дꙋша́мъ сп҃се́нїе.  
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ чл҃вѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Къ тебѣ̀ пролива́емъ, ю҆́же ѿ болѣ́зни мл҃твꙋ  на́шꙋ: поми́лꙋй на́съ грѣ́шныхъ, да не посрами́мсѧ въ  де́нь и҆скꙋше́нїѧ, тѧ̀ всемлⷭ҇рдꙋю бцⷣꙋ призыва́ющїи. 
Пе́рстное сро́дство не пре́зри влⷣчце чⷭ҇таѧ, но  бꙋ́ди помо́щница покрыва́ющи, въ печа́лехъ  оу҆крѣплѧ́ющи, и҆ и҆збавлѧ́ющи всѣ́хъ недꙋ́жныхъ: на  тѧ́ бо оу҆пова́емъ гото́вꙋю, во є҆́же сп҃стѝ на́съ. 
Сла́ва: Бж҃е оу҆слы́ши люде́й твои́хъ мл҃твꙋ ны́нѣ,  и҆ и҆зба́ви на́съ вре́да вра́жїѧ: сѐ тебѣ̀ приво́димъ  и҆́стинное ѡ҆чище́нїе, тебѐ ро́ждшꙋю, ю҆́же любо́вїю  оу҆бл҃жа́емъ. 
И҆ ны́нѣ: Под̾ держа́вꙋ крѣ́пости твоеѧ̀, влⷣчце,  притека́емъ то́щнѡ всѝ земноро́днїи, просѧ́ще млⷭ҇ти и҆  щедрѡ́ты твоѧ̑ млⷭ҇тивыѧ, ꙗ҆̀же пролїѧ́вши всѣ́хъ на́съ  ѡ҆свѧтѝ. 
Та́же, Досто́йно є҆́сть: И҆ покло́нъ. Та́же  Трист҃о́е. По Ѻ҆́ч҃е на́шъ: тропа́рь, и҆ про́чее  ѻ҆бы́чное, и҆ ѿпꙋ́стъ.  
Въ сре́дꙋ оу҆́тра, 
по а҃-мъ стїхосло́вїи, сѣда́льны крⷭ҇тны. Гла́съ є҃: 
Мѣ́сто ло́бное ра́й бы́сть, то́чїю бо водрꙋзи́сѧ  дре́во крⷭ҇тное, а҆́бїе и҆зрастѝ гро́здъ живо́тный, въ  на́ше весе́лїе, тебѐ сп҃се: сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Распе́ншагосѧ сп҃са и҆ и҆зба́вителѧ на́шего во́лею,  ꙗ҆́коже вѣ́сть, и҆ ꙗ҆́коже бл҃гоизво́ли, воспои́мъ  вѣ́рнїи, и҆ просла́вимъ: ꙗ҆́кѡ пригвоздѝ на крⷭ҇тѣ̀  грѣхѝ человѣ́кѡвъ: и҆збавлѧ́ѧ ѿ пре́лести ро́дъ  человѣ́ческїй, и҆ црⷭ҇твїю сподо́билъ є҆́сть. 
Сла́ва, и҆ ны́нѣ, крⷭ҇тобг҃оро́диченъ: Возвы́шена на  дре́вѣ ꙗ҆́кѡ оу҆зрѣ̀ роди́вшаѧ тѧ̀ болѣ́зней  кромѣ̀, рыда́ше съ пла́чемъ и҆ взыва́ше: оу҆вы̀ мнѣ̀  сладча́йшїй сн҃е, оу҆ѧзвлѧ́юсѧ дꙋше́ю, на крⷭ҇тѣ̀  зрѧ́щи тѧ̀ пригвожде́на, посредѣ̀ двою̀ ѕлѡдѣ́ю,  ꙗ҆́коже ѕлодѣ́ѧ пригвожде́на.  
По в҃-мъ стїхосло́вїи сѣда́льны, гла́съ є҃. 
Распѧ́тїе претерпѣ́вый свое́ю во́лею, и҆ ѿ  и҆стлѣ́нїѧ человѣ́ки своводи́въ сп҃се, воспѣва́емъ  вѣ́рнїи, и҆ покланѧ́емсѧ тѝ, ꙗ҆́кѡ просвѣти́лъ є҆сѝ  на́съ си́лою крⷭ҇тною: и҆ стра́хомъ сла́вимъ тѧ̀  чл҃вѣколю́бче ще́дрый, ꙗ҆́кѡ жизнода́вца и҆ гдⷭ҇а. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Дре́во крⷭ҇та̀ твоегѡ̀ сп҃се на́шъ, мі́рови ꙗ҆ви́сѧ  сп҃се́нїе: на то́мъ бо пригвозди́лсѧ є҆сѝ во́лею, и҆  ѿ клѧ́твы и҆зба́вилъ є҆сѝ земнорѡ́дныѧ: всѣ́хъ  ра́досте, гдⷭ҇и, сла́ва тебѣ̀.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Мч҃нченъ: Гдⷭ҇и, ча́шѣ стрⷭ҇те́й твои́хъ  стрⷭ҇тоте́рпцы твоѝ поревнова́вше, ѡ҆ста́виша  житє́йскаѧ краснѣ̑йшаѧ, и҆ бы́ша а҆́гг҃лѡмъ  соприча̑стницы: тѣ́хъ мольба́ми пода́ждь дꙋша́мъ на́шымъ  ми́ръ хрⷭ҇тѐ, и҆ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а  твоегѡ̀ бг҃обл҃года́тнаѧ, і҆́дѡльскаѧ пре́лесть всѧ̑  оу҆праздни́сѧ, и҆ де́мѡнскаѧ крѣ́пость попра́сѧ, сегѡ̀  ра́ди вѣ́рнїи, по до́лгꙋ тѧ̀ при́снѡ пое́мъ, и҆  бл҃гослови́мъ, и҆ бцⷣꙋ вои́стиннꙋ и҆сповѣ́дающе тѧ̀  велича́емъ.  
По г҃-мъ стїхосло́вїи, сѣда́льны, гла́съ є҃. 
Подо́бенъ: Собезнача́льное сло́во: 
Прⷪ҇ро́чєскаѧ проречє́нїѧ оу҆жѐ и҆спо́лнишасѧ,  дре́внїй совѣ́тъ тво́й коне́цъ прїѧ́тъ: ты́ бо во́лею  всѣ́хъ цр҃ю̀, пло́тїю ѡ҆ꙋбо́жалъ є҆сѝ хрⷭ҇тѐ, и҆  прїѧ́лъ є҆сѝ на́съ ра́ди взы́ти на крⷭ҇тъ, и҆ сме́рть  претерпѣ́ти. тѣ́мже сла́вимъ сло́ве, є҆́же па́че  оу҆ма̀ твоѐ схожде́нїе. 
На крⷭ҇тѣ́ тѧ пригвожде́на и҆ оу҆снꙋ́вша  а҆́гг҃льстїи чи́нове ви́дѣвше, оу҆страши́шасѧ, і҆и҃се  всецр҃ю̀: и҆ побѣго́ша а҆́бїе бѣсо́встїи полцы̀, и҆  сокрꙋши́шасѧ верєѝ а҆́дѡвы, и҆ сме́рти мꙋчи́тельство  низложи́сѧ: и҆ и҆̀же во гробѣ́хъ ме́ртвїи воскр҃со́ша. 
Сла́ва, и҆ ны́нѣ, крⷭ҇тобг҃оро́диченъ: На крⷭ҇тѣ̀  зрѧ́щи тѧ̀ хрⷭ҇тѐ мт҃и твоѧ̀, во́лею посредѣ̀  разбѡ́йникꙋ ви́сѧща, растерза́ющисѧ оу҆тро́бою мт҃рски  глаго́лаше: безгрѣ́шный сн҃е, ка́кѡ непра́веднѡ на  крⷭ҇тѣ̀, ꙗ҆́коже ѕлодѣ́й пригвожде́нъ є҆сѝ; и҆́же  человѣ́ческїй ро́дъ хотѧ̀ ѡ҆живи́ти, ꙗ҆́кѡ  бл҃гоꙋтро́бенъ. 
Канѡ́нъ крⷭ҇тꙋ̀, є҆гѡ́же краегране́сїе си́це: [Мі́ръ  возносѧ́й хрⷭ҇тѐ, возне́слсѧ є҆сѝ на дре́во.]  Творе́нїе і҆ѡ́сифово, гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща. 
И҆́же непостиже́нїемъ разꙋмѣва́емаго воплоще́нна, и҆  мі́рꙋ ꙗ҆́вльшасѧ пло́тїю, на дре́вѣ воздви́же дре́вле  восхотѣ́вшаго, є҆вре́йскїй собо́ръ законопрестꙋ́пный. 
Є҆гда̀ плодоно́сна вїногра́да тебѐ хрⷭ҇тѐ, на  дре́во крⷭ҇тное є҆вре́и возбѣси́вшесѧ воздвиго́ша:  тогда̀ вїно̀ и҆ска́палъ є҆сѝ весе́лїѧ сло́ве, всѧ́ко  пїѧ́нство ѕлы́хъ ѿе́млющее. 
Мч҃нченъ: Зако́нѡмъ не подпа́даетъ похва̑льнымъ  мч҃нцы, ва́ше терпѣ́нїе: па́че бо є҆стества̀ всѧ́кагѡ  чл҃вѣ́ческагѡ болѣ̑зни претерпѣ́сте, и҆ ко  оу҆покое́нїю неболѣ́зненномꙋ всели́стесѧ веселѧ́щесѧ. 
Мч҃нченъ: Во́лны мꙋ́къ преплы́вше ѡ҆кормле́нїемъ  сло́ва, всехва́льнїи хрⷭ҇тѡ́вы страда́льцы, во  приста̑нища достиго́сте нбⷭ҇наѧ, бж҃е́ственныѧ тишины̀  ны́нѣ наслажда́ющесѧ. 
Бг҃оро́диченъ: Є҆гда̀ и҆з̾ чре́ва твоегѡ̀  рожде́ннагѡ гдⷭ҇а, оу҆смотри́вши на дре́во без̾ пра́вды  возвыша́ема, дв҃о прослези́ласѧ є҆сѝ, и҆ тогѡ̀  воспѣ́ла є҆сѝ неизрече́нное вои́стиннꙋ снизхожде́нїе. 
Дрꙋгі́й канѡ́нъ бцⷣѣ, є҆гѡ́же краегране́сїе:  [Пѧ́тое быва́етъ пѣ́нїе ны́нѣ дв҃ѣ.] Гла́съ є҃: 
І҆рмо́съ то́йже. 
Двє́ри бж҃е́ственныѧ сла́вы, ѿве́рзшаѧ ра̑йскїѧ  двє́ри, покаѧ́нїѧ двє́ри и҆ мнѣ̀ ѿве́рзи молю́сѧ, и҆  оу҆́мъ мо́й просвѣтѝ воспѣва́ти тѧ̀, бг҃ора́дованнаѧ. 
Оу҆ста́вила є҆сѝ сме́ртное оу҆стремле́нїе,  ро́ждшаѧ живото́мъ и҆ сме́ртїю ѡ҆блада́ющаго,  всенепоро́чнаѧ: того̀ оу҆́бѡ молѝ, оу҆мерщвлѧ́ющаѧ  прегрѣшє́нїѧ, дꙋ́шꙋ мою̀ оу҆ста́вити, и҆ сп҃сти́ мѧ. 
Є҆ди́нꙋ ѿ родѡ́въ тѧ̀ добро́тꙋ і҆а́кѡвлю, и҆збра̀  сло́во ѻ҆ц҃ꙋ̀ собезнача́льное, и҆ ѿ твои́хъ воплоти́сѧ  крове́й: влⷣчце, сп҃си́ мѧ хода́тайствы твои́ми. 
Ꙗ҆́коже на рꙋно̀ до́ждь нбⷭ҇ный на тѧ̀ сше́дшїй,  под̾ѧ́ла є҆сѝ всечⷭ҇таѧ: тѣ́мже ѡ҆дождє́нїѧ  страсте́й мои́хъ и҆зсꙋшѝ, молю́ тѧ мт҃и дв҃о. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
Распина́ешисѧ, и҆ ра́й па́ки ѿверза́етсѧ, и҆  разбо́йникъ пре́жде всѣ́хъ ра́дꙋѧсѧ вхо́дитъ: и҆  оу҆мира́еши і҆и҃се мо́й, и҆ вра́гъ льсте́цъ  оу҆мерщвлѧ́етсѧ, оу҆мерщвле́нный же а҆да́мъ  ѡ҆живлѧ́етсѧ: сла́ва мно́гомꙋ твоемꙋ̀ млⷭ҇рдїю.  
Оу҆вѧда́еши грѣхо́вный пла́мень, распина́емь і҆и҃се  на дре́вѣ за бл҃гость: рѣши́ши пре́лесть свѧзꙋ́емь,  ѡ҆бнаже́нъ бы́въ ѡ҆дѣва́еши ѻ҆де́ждею сла́вы  человѣ́ка: сла́ва мно́гомꙋ бл҃гоꙋтро́бїю твоемꙋ̀. 
Мч҃нченъ: Ꙗ҆вле́й при́снѡ сїѧ́ющыѧ ѕвѣ́зды мч҃нки,  нече́стїѧ тьмꙋ̀ прогонѧ́ющыѧ: тѣ́хъ мольба́ми хрⷭ҇тѐ,  но́щь ѕѡ́лъ мои́хъ ѿженѝ, и҆ просвѣтѝ ѡ҆мраче́нное  моѐ се́рдце. 
Мч҃нченъ: Зако́ннѡ бл҃госла́внїи пострада́вше мч҃нцы,  и҆ зако́нною вѣ́рою вѣнцы̀ вѣнча́ни бы́ша, и҆  беззако́ннꙋющихъ совѣ́ты оу҆клони́ша мꙋ́дрѣ, и҆ пи́щꙋ  бж҃е́ственнꙋю прїѧ́ша, и҆ ра́йское вселе́нїе. 
Бг҃оро́диченъ: Пою́тъ а҆́гг҃льстїи ли́цы тѧ̀  всепѣ́таѧ, без̾ разсꙋжде́нїѧ си́хъ преимꙋ́щꙋю: бг҃а бо  родила̀ є҆сѝ пло́тїю, ѿ дре́ва клѧ́твꙋ дре́вомъ  погꙋ́бльшаго, и҆ бл҃гослове́нїе и҆сточи́вшаго. 
И҆́нъ І҆рмо́съ то́йже. 
Стрѣла́ми грѣхо́вными оу҆ѧ́звленнаго мѧ̀, въ тебѣ̀  лѣчьбо́ю всего̀ и҆сцѣлѝ, чⷭ҇таѧ: и҆ ѿ содержа́щихъ  мѧ̀ и҆змѣнѝ болѣ́зней, ꙗ҆̀же болѣ́зней премѣни́вшаѧ  ро́дъ человѣ́ческїй ржⷭ҇тво́мъ твои́мъ. 
Ꙗ҆̀же всꙋ́е смире́нное се́рдце моѐ ѡ҆скорблѧ́ющыѧ и҆  и҆́щꙋщыѧ оу҆мертви́ти мѧ̀ неви̑димыѧ врагѝ, влⷣчце,  твои́мъ низложѝ застꙋпле́нїемъ, да пребꙋ́дꙋтъ  бездѣ́льни, стꙋда̀ и҆сполнѧ́еми. 
Во́дъ животво́рныхъ мѧ̀ и҆спо́лни влⷣчце, ꙗ҆́же  бж҃е́ственнꙋю во́дꙋ мі́рови и҆сточи́вшаѧ: беззако́нїй  мои́хъ лю̑тыѧ и҆зсꙋшѝ пото́ки, и҆ се́рдца моегѡ̀ во́лны  бж҃е́ственною твое́ю тишино́ю оу҆кротѝ. 
Пре́йде сѣ́нь, зако́нꙋ сконча́емꙋ: законода́вца бо  хрⷭ҇та̀ родила̀ є҆сѝ, бл҃года́ть ѡ҆чище́нїѧ и҆  просвѣще́нїѧ на́мъ законополага́юща, и҆ клѧ́твы  и҆з̾има́юща, пречⷭ҇таѧ дв҃о, всенепоро́чнаѧ.  
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
Дꙋша́мъ всеконе́чное и҆збавле́нїе сотворѧ́ѧ хрⷭ҇тѐ,  въ рꙋ́цѣ ѻ҆ц҃ꙋ̀ пре́далъ є҆сѝ прест҃ꙋ́ю дꙋ́шꙋ твою̀,  на дре́вѣ во́лею ви́симь. 
Непра́ведный сꙋдїѧ̀ ѡ҆сꙋди́ тѧ првⷣнаго сꙋдїю̀  і҆и҃се, оу҆мре́ти на дре́вѣ ви́симꙋ: ꙗ҆́кѡ да  ѡ҆правди́ши на́съ, непра́веднѡ врагꙋ̀ подкло́ншыѧсѧ. 
Мч҃нченъ: Ви́дѣти сподо́бистесѧ мч҃нцы ꙗ҆̀же ѿ  вѣ́ка бл҃га́ѧ, бѣда́мъ мнѡ́гимъ и҆ ско́рбемъ, и҆  неизчє́тнымъ мꙋ́камъ на землѝ ꙗ҆вле́ннѡ  причасти́вшесѧ. 
Мч҃нченъ: Зи́мꙋ и҆скꙋше́нїй преидо́сте, и҆ къ веснѣ̀  воздаѧ́нїѧ нбⷭ҇нагѡ достиго́сте, и҆ ликѡ́мъ  а҆́гг҃льскимъ, честні́и сочета́стесѧ мч҃нцы. 
Бг҃оро́диченъ: Ѻ҆рꙋ́жїе бж҃е́ственныхъ стрⷭ҇те́й  про́йде твою̀ бл҃гослове́ннаѧ, дꙋ́шꙋ, внегда̀ ви́дѣла  є҆сѝ распина́ема твоего̀ сн҃а, и҆ въ рꙋ́цѣ ѻ҆́ч҃и  дꙋ́шꙋ преда́вша. 
И҆́нъ І҆рмо́съ то́йже. 
Ѿ дѣ́лъ сп҃се́нїѧ нѣ́сть мѝ: тѣ́мже под̾ кро́въ  тво́й съ наде́ждею прибѣга́ю, дв҃о всенепоро́чнаѧ,  ѿча́ѧннаго мѧ̀ сп҃сѝ мл҃твами твои́ми. 
Свѣ́та чи́стое прїѧ́телище, сл҃нца носи́ло честно́е,  ѡ҆мраче́ное се́рдце моѐ лю́тыхъ мра́комъ, ѡ҆зарѝ и҆  сп҃си́ мѧ, молю́сѧ, влⷣчце. 
И҆стка́вшаѧ ѻ҆де́ждꙋ ѿ крове́й твои́хъ  дв҃ственныхъ, нб҃о ѻ҆́блаки ѻ҆трокови́це ѡ҆дѣва́ющемꙋ,  ѻ҆де́ждею нетлѣ́нїѧ ѡ҆блецы̀, пре́лестїю ѡ҆бнаже́ннаго  мѧ̀. 
Ѿ оу҆до́лїй жите́йскихъ, ꙗ҆́кѡ крі́нъ воспрїѧ́тъ  тѧ̀ зижди́тель: и҆з̾ тебѐ мі́рови вдохнꙋ̀ дх҃о́вное  бл҃гоꙋха́нїе, дв҃о прест҃а́ѧ бг҃оневѣ́сто. 
Пѣ́снь 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ. 
Стоѧ́лъ є҆сѝ сꙋди́мь првⷣный сꙋдїѐ, хрⷭ҇тѐ и҆  ѡ҆сꙋжда́ѧ пло́тїю враждꙋ̀, тро́стїю бїе́мь, и҆  свобожде́нїе соверше́нное подписꙋ́ѧ мнѣ̀. 
Тебѐ ꙗ҆́кѡ ви́дѣ пло́тїю ви́сима хрⷭ҇тѐ на  дре́вѣ, со́лнце свѣ́тъ во тьмꙋ̀ преложѝ, и҆ землѧ̀  поколеба́сѧ, и҆ ка́менїе распаде́сѧ. 
Мч҃нченъ: Землѝ концы̀ ѡ҆свѧти́ли є҆стѐ, ꙗ҆́кѡ  и҆спо́лнителїе бо зако́на бж҃е́ственнагѡ, всехва́льнїи  мч҃нцы, стра́ждꙋще, ст҃ы́ню наслѣ́довасте. 
Мч҃нченъ: Предо́брѣйшїи и҆ бг҃оза́рнѣйшїи, и҆̀же  бж҃е́ственною сла́вою ѡ҆дѣ́ѧни, и҆ ѡ҆бнажи́вше вра́жїю  ѕло́бꙋ, мч҃нцы да почита́ютсѧ. 
Бг҃оро́диченъ: Тебѐ всенепоро́чнꙋю бж҃їю  роди́тельницꙋ оу҆бл҃жа́емъ: є҆ѧ́же ра́ди клѧ́тва  непло́дна бы́сть, и҆ и҆збавле́нїе и҆ бл҃гослове́нїе  даде́сѧ.  
И҆́нъ І҆рмо́съ то́йже. 
Да ѡ҆брѧ́щꙋ тѧ̀ по́мощь дв҃о, и҆з̾има́ющꙋю мѧ̀ въ  ча́съ сꙋ́дный ѡ҆сꙋжде́нїѧ, є҆гда̀ сꙋди́щꙋ и҆з̾ тебѐ  ро́ждшагѡсѧ предста́нꙋ. 
Зако́номъ мѧ̀ побѣжда́ема грѣхо́внымъ чⷭ҇таѧ, и҆  пре́лестьми чꙋжда́гѡ ча́стѡ прельща́ема, и҆ въ бре́ги  прегрѣше́нїй низрѣ́ема ѡ҆братѝ. 
Оу҆́гль ро́ждшаѧ, є҆го́же оу҆зрѣ̀ и҆са́їа, попалѝ  ве́щь всенепоро́чнаѧ, мои́хъ согрѣше́нїй, и҆ просвѣти́  мѧ, молю́сѧ. 
Пло́ть ѿ крове́й твои́хъ хрⷭ҇тꙋ̀ взаи́мъ да́вши,  плѡтскі́ѧ моѧ̑, дв҃о, стра̑сти ѿню́дъ ѡ҆чи́сти, и҆  безстра́стїѧ стезю̀ покажи́ ми.  
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ, ꙗ҆́кѡ бл҃гоꙋтро́бенъ. 
Воздви́жесѧ долготерпѣли́ве на дре́во, всѧ̑ вра̑жїѧ  возвышє́нїѧ низложи́лъ є҆сѝ, и҆ сп҃слъ є҆сѝ  па́дшаго, мно́гїѧ ра́ди твоеѧ̀ бл҃гости. 
Дꙋ́шы првⷣныхъ, на дре́вѣ дре́вле дш҃ꙋ тѧ̀ предаю́ща  влⷣко, ꙗ҆́кѡ ѡ҆щꙋти́ша, вѣ́чныхъ оу҆́зъ сло́ве  ѿпꙋща́еми быва́хꙋ. 
Мч҃нченъ: Ꙗ҆́коже тве́рдїи а҆дама́нти, мꙋ́къ всѧ́ко  разжже́нїе терпѣли́вымъ нра́вомъ претерпѣ́сте, и҆  врага̀ смири́вшесѧ низложи́сте. 
Мч҃нченъ: Подѡ́бницы хрⷭ҇тѡ́вымъ стрⷭ҇те́мъ бы́вше,  под̾ѧ́сте всѧ́ко мꙋче́нїе стрⷭ҇тоте́рпцы гдⷭ҇ни: сегѡ̀  ра́ди нбⷭ҇ныхъ красо́тъ сподо́бистесѧ. 
Бг҃оро́диченъ: Ди́вно ржⷭ҇тво̀ твоѐ, є҆́же вє́лїѧ  чꙋдеса̀ творѧ́щее, и҆ во ст҃ы́хъ прославлѧ́емо, бцⷣе  є҆ди́на всечꙋ́днаѧ влⷣчце. 
И҆́нъ І҆рмо́съ то́йже. 
Да не пожре́тъ менѐ, влⷣчце, оу҆ны́нїѧ глꙋбина̀, и҆  грѣхо́внаѧ волна̀ да не покры́етъ менѐ: но твое́ю  мл҃твою да сп҃се́нъ бꙋ́дꙋ, є҆ди́на чⷭ҇таѧ. 
Зако́на свѣ́щникъ проѡбража́ше тѧ̀ ро́ждшꙋю свѣ́тъ,  просвѣти́вшаго, пречⷭ҇таѧ, всѧ́чєскаѧ. тѣ́мже вопїю́  ти: ѡ҆мраче́ннаго мѧ̀ просвѣтѝ. 
Бл҃га́го ро́ждшаѧ бл҃годѣ́телѧ и҆ содѣ́телѧ,  всечⷭ҇таѧ влⷣчце, и҆ бл҃голюби́ваѧ, дꙋ́шꙋ мою̀  ѡ҆ѕло́бленнꙋю оу҆бл҃жѝ.  
Винꙋ̀ сп҃се́нїѧ жизнода́вца родила̀ є҆сѝ на́мъ,  вѣ́чное и҆збавле́нїе да́рꙋюща вои́стиннꙋ, тѧ̀ бцⷣꙋ  проповѣ́дающымъ. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь, пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е,  бл҃гослове́нъ є҆сѝ.  
Вѣнча̀ те́рнїемъ тѧ̀, цр҃ю̀ безсме́ртне, собо́ръ  законопрестꙋ́пный, и҆з̾ ко́рене и҆зсѣца́юща преле́стное  те́рнїе: бж҃е, бл҃гослове́нъ є҆сѝ. 
Да ѡ҆блече́ши мѧ̀ ѻ҆де́ждею сло́ве, нетлѣ́нїѧ,  ѡ҆бнажи́лсѧ є҆сѝ во́лею: и҆ терпи́ши ѡ҆плева̑нїѧ, и҆  распѧ́тїе, и҆ стрⷭ҇ть, безстра́стенъ сы́й по сꙋществꙋ̀. 
Мч҃нченъ: Соѡбра́зни бы́вше страсте́мъ, ст҃і́и,  всѣ́ми влⷣчествꙋющемꙋ, вои́стиннꙋ є҆стѐ сы́нове и҆  наслѣ̑дницы црⷭ҇твїѧ непоколеби́магѡ.  
Мч҃нченъ: Древесє́мъ безслове́снѣйшымъ не  принесо́сте че́сти, на дре́вѣ просте́ршаго рꙋ́цѣ  чтꙋ́ще, ꙗ҆́кѡ всѣ́хъ цр҃ѧ̀ и҆ влⷣкꙋ. 
Бг҃оро́диченъ: Стра́нно є҆́сть ржⷭ҇тво̀ твоѐ  всенепоро́чнаѧ: бг҃а бо родила̀ є҆сѝ, дре́вомъ  оу҆вѧди́вшаго пла́мень пре́лести, и҆ просвѣти́вшаго  мі́ръ.  
И҆́нъ І҆рмо́съ то́йже. 
Пою́ тѧ всепѣ́таѧ, бг҃а бо препѣ́таго без̾ сѣ́мене  родила̀ є҆сѝ дв҃о всест҃а́ѧ, ѡ҆божа́ющаго пою́щихъ:  бж҃е, бл҃гослове́нъ є҆сѝ. 
Оу҆мертвѝ стра̑сти моѧ̑, жи́знь ро́ждшаѧ, воздви́гни  мѧ̀ лежа́ща ѿ гро́ба нечꙋ́вствїѧ: да любо́вїю сла́влю  тѧ̀ бг҃оневѣ́сто. 
При́зри на молє́нїѧ рабѡ́въ твои́хъ влⷣчце, ѿ  бѣ́дъ и҆збавлѧ́ющи, и҆ ѿ скорбе́й сп҃са́ющи, вѣ́рою  пою́щыѧ: бж҃е, бл҃гослове́нъ є҆сѝ. 
Неисчетноси́льнаго, на́шꙋ не́мощь поне́сшаго, родила̀  є҆сѝ чⷭ҇таѧ: є҆го́же молѝ, и҆сцѣли́ти дꙋ́шꙋ мою̀,  лю́тѣ и҆знемо́гшꙋю. 
Пѣ́снь и҃ 
І҆рмо́съ: Тебѣ̀ вседѣ́телю въ пещѝ ѻ҆́троцы,  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки.  
Вы́шнїй бж҃е, на крⷭ҇тъ воздви́глсѧ є҆сѝ, же́лчи  напоѧ́емь, сла́досте жи́зненнаѧ: копїе́мъ пробода́ешисѧ,  закала́ѧ ѕмі́ѧ, въ раѝ а҆да́ма низложи́вшаго. 
Разрѣша́еши мѧ̀ ѿ оу҆́зъ грѣхо́вныхъ сло́ве,  хотѣ́нїемъ свѧзꙋ́емь, и҆ вѣ́чными оу҆́зами свѧзꙋ́ѧ  сп҃се, врага̀ ѿстꙋ́пника: тѣ́мже твоѧ̑ сла́влю стрⷭ҇ти  во вѣ́ки. 
Мч҃нченъ: Ꙗ҆ви́стесѧ прича̑стницы свѣ́та  невеще́ственнагѡ, свѣ́ти сꙋ́ще вторі́и ст҃і́и мч҃нцы,  тьмꙋ̀ пре́лести ѿе́млюще, и҆ всѣ́хъ вѣ́рныхъ сердца̀  просвѣща́юще бж҃е́ственнѣ. 
Мч҃нченъ: І҆ерⷭ҇ли́ма вы́шнѧгѡ свобо́днагѡ сн҃ове  бы́сте мч҃нцы, просвѣща́юще перворо́дныхъ цр҃ковь, и҆  превозносѧ́ще хрⷭ҇та̀ во вѣ́ки. 
Бг҃оро́диченъ: Стоѧ́ла є҆сѝ оу҆ крⷭ҇та̀ смотрѧ́ющи  ѻ҆трокови́це, пригвожде́на хрⷭ҇та̀, є҆го́же родила̀  є҆сѝ влⷣчце. тѣ́мже вопїѧ́ше: не безча́днꙋ мѧ̀ ꙗ҆вѝ  безнача́льне, безнача́льнагѡ ѻ҆ц҃а̀ сн҃е и҆ сло́ве. 
И҆́нъ І҆рмо́съ то́йже. 
Ꙗ҆́же предо́браѧ и҆ бг҃озра́чнаѧ дв҃о, до́брыхъ мѧ̀  видѣ́нїемъ оу҆добри́вши просвѣтѝ, ꙗ҆́кѡ да зовꙋ̀:  гдⷭ҇а по́йте, и҆ превозноси́те є҆го̀ во вѣ́ки. 
Врата̀ свѣ́та, покаѧ́нїѧ мѝ врата̀ свѣтоза̑рнаѧ  ѿве́рзи, показꙋ́ющи всѧ́кїй пра́вый пꙋ́ть пра́вды,  приводѧ́щїй къ бж҃е́ственнагѡ хотѣ́нїѧ вхо́дꙋ. 
Ст҃о́е чⷭ҇таѧ сло́во, вѣ̑рныѧ ѡ҆свѧща́ющее,  неизглаго́ланнѡ родила̀ є҆сѝ: того̀ молѝ прест҃а́ѧ,  смире́ннꙋю дꙋ́шꙋ мою̀ ны́нѣ ѡ҆свѧти́ти, ѕло́бою  ѡ҆скверне́нꙋю. 
Стрꙋѧ̀ свѣ́тлаѧ и҆ и҆сто́чникъ безсме́ртїѧ ст҃а́ѧ  влⷣчце, и҆з̾ тебѐ произы́де, и҆́же всѣ́хъ гдⷭ҇ь.  тѣ́мже вопїю́ ти чⷭ҇таѧ: стрꙋи̑ ѕѡ́лъ мои́хъ и҆зсꙋшѝ  тꙋ́чами твои́хъ мл҃твъ. 
Та́же, пое́мъ пѣ́снь бцⷣѣ: Вели́читъ дш҃а̀ моѧ̀  гдⷭ҇а: покло́ны.  
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сы́на є҆мманꙋ́ила, бг҃а же и҆ чл҃вѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Ꙗ҆́кѡ а҆́гнецъ воздви́глсѧ є҆сѝ на дре́во влⷣко  хрⷭ҇тѐ, чє́люсти сокрꙋша́ѧ во́лка мы́сленнагѡ, и҆ ѿ  оу҆́стъ є҆гѡ̀ и҆схища́ѧ твоѧ̑ словє́сныѧ ѻ҆́вцы, и҆  приводѧ̀ влⷣко роди́телю. 
Вѣнце́мъ терно́вымъ оу҆вѧ́злсѧ є҆сѝ, ꙗ҆́коже цр҃ь  црⷭ҇твꙋющихъ хрⷭ҇тѐ, лꙋка́вагѡ потреблѧ́ѧ ца́рствїѧ, и҆  и҆з̾ ко́рене и҆зсѣца́ѧ пре́лести те́рнїе: тѣ́мже  вѣ́рою тѧ̀ бл҃же сла́вимъ. 
Мч҃нченъ: Ѡ҆блиста̀ ꙗ҆́коже со́лнце тве́рдое  стоѧ́тельное сопротивле́нїе ва́ше, и҆ всю̀ разрꙋшѝ  вра́жїю мглꙋ̀, мч҃нцы непобѣди́мїи, просвѣти́телїе  всѣ́хъ вѣ́рныхъ, столпѝ непрекло́ннїи бл҃гоче́стїѧ,  достосла́внїи. 
Мч҃нченъ: По́лкъ бг҃осо́бранъ, во́инство нбⷭ҇ное,  собо́ръ и҆збра́нный, ст҃а́ѧ сѣ́нь ꙗ҆ви́стесѧ, вы̀  всехва́льнїи мч҃нцы сп҃са, лꙋка́вагѡ гра́ды разрꙋша́юще  бж҃е́ственною бл҃года́тїю. 
Бг҃оро́диченъ: Садодѣ́телѧ родила̀ є҆сѝ,  бл҃гоче́стїѧ сади́телѧ, всажда́юща на землѝ ра́зꙋмъ  и҆́стинный, и҆ прозѧ́бшꙋю, ѿ сада̀ разорѧ́юща клѧ́твꙋ,  є҆го́же велича́юще, тебѐ дв҃ꙋ оу҆бл҃жа́емъ. 
И҆́нъ І҆рмо́съ то́йже. 
Ѡ҆снова́нїе непоколеби́мо, сп҃са родила̀ є҆сѝ  чⷭ҇таѧ, на вода́хъ зе́млю бж҃е́ственнымъ повелѣ́нїемъ  ѡ҆снова́вшаго: є҆го́же молѝ на́съ оу҆тверди́ти, чи́стѡ  тебѐ бл҃жа́щихъ. 
Въ пꙋ́ть смире́нїѧ повелѣ́нїй бж҃е́ственныхъ,  незаблꙋ́днѡ ше́ствовати, и҆ непреле́стнѡ сотвори́ мѧ  чⷭ҇таѧ, бѣсо́вскїй мѧте́жъ, и҆ страсте́й нахождє́нїѧ  ѿгонѧ́ющи, и҆ тишинꙋ̀ подаю́щи мѝ. 
Дрема́нїемъ ѡ҆держи́ма нерадѣ́нїѧ, ви́дѧ вра́гъ  нахо́дитъ неѡсла́бнѡ, сно́мъ сла́стнымъ надѣ́ѧсѧ  оу҆кра́сти мѧ̀: но сама́ мѧ сохранѝ чⷭ҇таѧ, неꙋсы́пною  твое́ю мл҃твою мт҃и дв҃о. 
Ꙗ҆́кѡ самоѡсꙋжде́нъ, помышлѧ́ю мои́хъ грѣхѡ́въ  мно́жество, и҆ стра́шное сꙋди́ще сꙋдїѝ, на не́мже хощꙋ̀  сꙋди́тисѧ: но ꙗ҆́же сꙋдїю̀ ро́ждшаѧ бг҃а, тогда́ мѧ  соблюдѝ бцⷣе, неѡсꙋжде́на. 
Та́же, Досто́йно є҆́сть: И҆ покло́нъ. Та́же,  є҆ктенїа̀ ма́лаѧ, свѣти́ленъ: и҆ ѱалмы̀ ѻ҆бы̑чныѧ.  
На стїхо́внѣ стїхи̑ры крⷭ҇тны, гла́съ є҃: 
То́чїю водрꙋзи́сѧ дре́во хрⷭ҇тѐ крⷭ҇та̀ твоегѡ̀,  пре́лесть прогна́на бы́сть і҆́дѡльскаѧ, и҆ бл҃года́ть  процвѣтѐ: не бо̀ ктомꙋ̀ ѡ҆сꙋжде́нїѧ є҆́сть  мꙋчи́тельство, но побѣ́да ꙗ҆ви́сѧ на́съ сп҃се́нїѧ.  крⷭ҇тъ бо на́мъ є҆́сть похвала̀, крⷭ҇тъ на́мъ  оу҆твержде́нїе, крⷭ҇тъ на́мъ ра́дованїе. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ, и҆ при́зри на рабы̑  твоѧ̑ и҆ на дѣла̀ твоѧ̑, и҆ наста́ви сы́ны и҆́хъ. 
Веде́нъ бы́лъ є҆сѝ на́съ ра́ди на же́ртвꙋ хрⷭ҇тѐ,  ꙗ҆́кѡ ѻ҆вча̀, и҆ ꙗ҆́кѡ а҆́гнецъ неѕло́бивъ  є҆мманꙋ́илъ, на заколе́нїе во́льное, съ беззако́нники  вмѣне́нъ бы́лъ є҆сѝ. прїиди́те, воспо́йте  ѻ҆те́чєствїѧ ꙗ҆зы̑къ, и҆ поклони́тесѧ на крⷭ҇тѣ̀  повѣ́шеномꙋ животꙋ̀ безконе́чномꙋ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Ст҃і́и мч҃нцы на землѝ подви́гшесѧ, мра́зъ  претерпѣ́ша, ѻ҆гню̀ преда́шасѧ, вода̀ и҆́хъ прїѧ́тъ,  тѣ́хъ є҆́сть гла́съ: проидо́хомъ сквозѣ̀ ѻ҆́гнь и҆  во́дꙋ, и҆ и҆зведе́ ны въ поко́й. мл҃твами и҆́хъ хрⷭ҇тѐ  бж҃е, поми́лꙋй на́съ. 
Сла́ва, и҆ ны́нѣ, крⷭ҇тобг҃оро́диченъ: Зрѧ́щи дре́вле  а҆́гнца и҆ сн҃а своего̀, дв҃а мт҃и и҆ всебл҃же́ннаѧ  ѻ҆трокови́ца, на крⷭ҇тъ воздви́жена, вопїѧ́ше слезѧ́щи:  оу҆вы̀ мнѣ̀, сн҃е мо́й, ка́кѡ оу҆мира́еши. бг҃ъ  є҆стество́мъ сы́й безсме́ртенъ;  
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: Тропа́рь, ст҃о́мꙋ.  Є҆ктенїа̀. Та́же, ча́съ пе́рвый, ѱалмы̀ ѻ҆бы̑чныѧ, и҆  про́чаѧ порѧ́дꙋ: и҆ ѿпꙋ́стъ.  
Въ сре́дꙋ бл҃жє́нны, гла́съ є҃: 
Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ,  хрⷭ҇тѐ, и҆сповѣ́да тѧ̀ чи́стѣ ѿ се́рдца, помѧни́ мѧ  гдⷭ҇и, вопїѧ̀, во црⷭ҇твїи твое́мъ.  
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Прободе́нъ бы́въ въ ре́бра, пото́ки ѡ҆ставле́нїѧ  и҆сточи́лъ є҆сѝ хрⷭ҇тѐ: пригвозди́въ же своѝ на  крⷭ҇тѣ̀ рꙋ́цѣ, ве́сь разорѧ́ѧ стра́стный человѣ́кѡмъ  ра́зꙋмъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Возше́дъ на крⷭ҇тъ, всѐ поколеба́лъ є҆сѝ  бѣсо́вское мно́жество, и҆ низве́рглъ є҆сѝ па́гꙋбнꙋю  держа́вꙋ мꙋчи́телѧ, влⷣко хрⷭ҇тѐ, и҆ сп҃слъ є҆сѝ  человѣ́чество. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Подо́бницы хрⷭ҇тѡ́вымъ стрⷭ҇те́мъ бл҃же́ннїи бы́вше,  под̾ѧ́сте всѧ́ко мꙋче́нїе, стрⷭ҇тоте́рпцы гдⷭ҇ни: сегѡ̀  ра́ди нбⷭ҇ныхъ красо́тъ сподо́бистесѧ. 
Сла́ва: На крⷭ҇тѣ̀, и҆́же ѻ҆ц҃ꙋ̀ и҆ бж҃е́ственномꙋ  дх҃ꙋ нераздѣ́льный, во́льнꙋю претерпѣ́лъ є҆сѝ стрⷭ҇ть  хрⷭ҇тѐ, стра̑сти всѧ̑ тлетвѡ́рныѧ на́шѧ ѿе́млѧ. 
И҆ ны́нѣ: Предстоѧ́щи оу҆ крⷭ҇та̀ бг҃ора́дованнаѧ,  и҆ сн҃а своего̀ ви́дѧщи оу҆ѧ́звлена, дꙋше́ю  оу҆ѧзвлѧ́шесѧ, воспѣва́ше тогѡ̀ мно́гое вои́стиннꙋ  смотре́нїе.  


Въ сре́дꙋ ве́чера, 
На Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ, гла́съ  є҃: 
Подо́бенъ: Ра́дꙋйсѧ по́стникѡмъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть.  
Всю̀ проше́дше зе́млю, всѣ́ѧсте бж҃е́ствєннаѧ  оу҆чє́нїѧ, сло́во то́чїю ꙗ҆́кѡ свѣ́щникъ и҆  бога́тство всѐ, оу҆ч҃нцы̀ гдⷭ҇ни носѧ́ще, и҆́мже цари́  же и҆ мꙋчи́тели посрами́сте, и҆ любомꙋдрецє́мъ и҆  виті́амъ лю́тость ꙗ҆́кѡ паꙋчи́ннаѧ раздра́сте  плетє́нїѧ, всѣ́хъ къ ра́зꙋмꙋ призыва́юще зижди́телѧ, и҆  сꙋ́єтнаѧ слꙋжє́нїѧ бѣсѡ́вскаѧ ѿе́млюще. тѣ́мже  молю̀, безслове́сныхъ и҆зба́вити мѧ̀ страсте́й мл҃твами  ва́шими. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Мѧте́жа и҆скꙋше́нїй, и҆ лю́тыѧ лжѝ безче́стныхъ  є҆ресе́й, бѣсо́вскагѡ ѕлосовѣ́тїѧ, и҆ человѣ̑къ  го́рькагѡ соѡбще́нїѧ и҆ бꙋ́ри всебл҃же́ннїи, ѻ҆гнѧ̀  несвѣти́магѡ, и҆ вѣ́чнꙋющагѡ че́рвїѧ, скре́жета  зꙋбна́гѡ, и҆ всѧ́кїѧ и҆ны́ѧ мꙋ́ки, къ бг҃ꙋ мольба́ми  и҆зба́вите всѣ́хъ на́съ, и҆ сего̀ оу҆моли́те,  воздержа́нїѧ ра́ди и҆ трꙋдѡ́въ, добродѣ́телей воздаѧ́нїй  полꙋчи́ти, наслѣ́дїѧ же нбⷭ҇нагѡ црⷭ҇твїѧ, и҆ ве́лїю  млⷭ҇ть. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Всю̀ свѣ́тлость ꙗ҆́снѡ воспрїе́млюще, тро́ичный  свѣ́тъ вторы́й неизрече́ннагѡ смотре́нїѧ, ꙗ҆́кѡ мо́щно  вои́стиннꙋ чл҃вѣ́ческомꙋ є҆стествꙋ̀, всехва́льнаѧ  десѧти́ца со дво́ицею, показа́сѧ соверше́ннѣ водѧ́щи  є҆диноревни́тельный собо́ръ, седми́десѧтихъ и҆ двꙋ̀  и҆мꙋ́щи съ ни́ми, и҆ всѧ̑ просвѣща́юще мі́ра концы̀,  ѡ҆мрача́ющыѧсѧ тьмо́ю ѕломꙋ́дренныхъ є҆ресе́й, хрⷭ҇та̀  молѧ́ще, подаю́щаго мі́рови ве́лїю млⷭ҇ть.  
И҆́ны стїхи̑ры, и҆́же во ст҃ы́хъ ѻ҆тцꙋ̀ на́шемꙋ  нїкола́ю чꙋдотво́рцꙋ, гла́съ є҃. Подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ра́дꙋйсѧ сщ҃е́ннаѧ главо̀, чи́стое добродѣ́телей  ѻ҆би́телище, бж҃е́ственное непоро́чнагѡ свѧще́нства  пра́вило, па́стырю вели́кїй ꙗ҆́вственный, свѣ́тлое  побѣ́ды носѧ̀ и҆́мѧ, молѧ́щымсѧ млⷭ҇тивный  приклони́телю, преклонѧ́ѧсѧ къ немощны́хъ мольба́мъ,  и҆зба́витель гото́вый, прибѣ́жище сп҃си́тельное всѣ̑мъ,  вѣ́рою чтꙋ́щымъ при́снѡ сла́внꙋю твою̀ па́мѧть, хрⷭ҇та̀  молѝ, низпосла́ти на́мъ ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Ра́дꙋйсѧ сщ҃е́ннѣйшїй оу҆́ме, трⷪ҇цы чⷭ҇тое жили́ще,  сто́лпе цр҃ко́вный, вѣ́рныхъ оу҆твержде́нїе,  ѡ҆ѕло́блєннымъ помо́щниче, ѕвѣзда̀ и҆́же блиста́ньми  бл҃гопрїѧ́тныхъ мл҃твъ, разорѧ́ѧ напа́сти же и҆ ско́рби  тьмꙋ̀ всегда̀, ст҃и́телю нїко́лае: приста́нище ти́хое, въ  не́же прибѣга́юще треволне́нїи житїѧ̀ напа́ствꙋемїи  сп҃са́ютсѧ. хрⷭ҇та̀ молѝ, низпосла́ти дꙋша́мъ на́шымъ  ве́лїю млⷭ҇ть. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ и҆  и҆́стина гдⷭ҇нѧ пребыва́етъ во вѣ́къ. 
Ра́дꙋйсѧ во ст҃и́телехъ пра́вило, бж҃е́ственныхъ  чꙋде́съ неисчерпа́емаѧ пꙋчи́но, красото̀ цр҃ко́внаѧ,  свѣ́тлаѧ ѕвѣздо̀, сщ҃е́нными твои́ми бл҃же́нне  блиста́ньми, на́съ ѡ҆зарѧ́ѧ коего́ждо ст҃ѣ́йшїй,  пресвѣ́тлыми мо́лнїѧми просвѣща́емь: сто́лпе  неѡбори́мый, степе́ню вѣ́ры, чⷭ҇тнꙋ́ю твою̀ па́мѧть  любо́вїю соверша́ющымъ, хрⷭ҇та̀ молѝ, дꙋша́мъ на́шымъ  дарова́ти ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ра́дꙋйсѧ  прⷪ҇ро́ческаѧ печа́те, и҆ бг҃огла́сныхъ а҆пⷭ҇лъ  проповѣ́данїе: бг҃а бо вои́стиннꙋ сꙋ́щаго воплоще́нна,  па́че оу҆ма̀ и҆ сло́ва родила̀ є҆сѝ, чⷭ҇таѧ: и҆́мже  пе́рвое воспрїи́мше бл҃горо́дїе, и҆ ра́йскїѧ пи́щи  наслажда́ющесѧ, тебѐ хода́таицꙋ таковы́ѧ свѣ́тлости, и҆  моли́твенницꙋ бл҃гопрїѧ́тнꙋ, пѣ́сньми почита́емъ. тобо́ю  пречⷭ҇таѧ ѡ҆богати́вшесѧ, присносꙋ́щныѧ сподоблѧ́емсѧ  жи́зни сн҃а твоегѡ̀, подаю́щагѡ бога́тнѡ ве́лїю млⷭ҇ть. 
Та́же, Свѣ́те ти́хїй: Прокі́менъ днѐ. Та́же,  Сподо́би гдⷭ҇и въ ве́черъ се́й:  
На стїхо́внѣ стїхи̑ры а҆пⷭ҇лѡмъ, гла́съ є҃:  
Оу҆ч҃нцы̀ сп҃сѡвы та̑инъ самови́дцы бы́вше,  неви́димаго и҆ нача́ла не и҆мꙋ́щаго проповѣ́дасте,  глаго́люще: въ нача́лѣ бѣ̀ сло́во. не со́здани бы́сте  пре́жде а҆́гг҃лъ, ни наꙋчи́стесѧ ѿ человѣ̑къ, но ѿ  вы́шнїѧ премꙋ́дрости. тѣ́мже дерзнове́нїе и҆мꙋ́ще,  моли́тесѧ ѡ҆ дꙋша́хъ на́шихъ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
А҆пⷭ҇лы гдⷭ҇ни согла́снѡ пѣ́сньми похва́лимъ,  ѡ҆бле́кшесѧ бо въ кре́стное ѻ҆рꙋ́жїе, і҆́дѡльскꙋю  пре́лесть оу҆праздни́ша, и҆ побѣдоно́снїи ꙗ҆ви́шасѧ  вѣне́чницы: и҆́хже мл҃твами и҆ всѣ́хъ ст҃ы́хъ, бж҃е,  поми́лꙋй на́съ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Несы́тною любо́вїю дꙋшѝ, хрⷭ҇та̀ не  ѿверго́стесѧ ст҃і́и мч҃нцы, и҆̀же разли̑чныѧ ра̑ны  страсте́й претерпѣ́вше, мꙋчи́телей де́рзость  низложи́сте, непрекло́ннꙋ и҆ невреди́мꙋ вѣ́рꙋ  сохра́ньше, на нб҃са̀ преста́вистесѧ. тѣ́мже и҆  дерзнове́нїе и҆мꙋ́ще къ немꙋ̀, проси́те дарова́ти на́мъ  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Бл҃жи́мъ тѧ̀ бцⷣе  дв҃о, и҆ сла́вимъ тѧ̀ вѣ́рнїи по до́лгꙋ, гра́дъ  непоколеби́мый, стѣ́нꙋ неѡбори́мꙋю, тве́рдꙋю  предста́тельницꙋ, и҆ прибѣ́жище дꙋ́шъ на́шихъ. 
Та́же, Ны́нѣ ѿпꙋща́еши раба̀ твоего̀, влⷣко:  Трист҃о́е. По Ѻ҆́ч҃е на́шъ: І҆ере́й: Ꙗ҆́кѡ твоѐ  є҆́сть црⷭ҇тво: Посе́мъ тропа́рь, є҆ктенїа̀, и҆  ѿпꙋ́стъ. 
Въ сре́дꙋ на повече́рїи,  
канѡ́нъ прест҃ѣ́й бцⷣѣ, гла́съ є҃. 
Пѣ́снь а҃ 
І҆рмо́съ: Сп҃си́телю бг҃ꙋ, въ мо́ри лю́ди немо́крыми  нога́ми наста́вльшемꙋ и҆ фараѡ́на со всево́инствомъ  пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ  просла́висѧ.  
Запѣ́въ: Прест҃а́ѧ бцⷣе, сп҃сѝ на́съ. 
Свѣтоно́снаѧ ски́нїе цр҃ѧ̀ хрⷭ҇та̀, ѡ҆зарѝ мою̀  мы́сль ѡ҆мраче́ннꙋю ле́стїю борца̀, и҆ тьмо́ю  ѡ҆слѣпле́ннꙋю прегрѣше́нїй мои́хъ. 
Помышле́нїй лꙋка́выхъ смире́ннꙋю мою̀ дꙋ́шꙋ  бг҃ороди́тельнице свободѝ, и҆ жили́ще бг҃ꙋ сїю̀  содѣ́лай, да по до́лгꙋ тѧ̀ сла́влю всегда̀. 
Сла́ва: Є҆гда̀ повелѣ́нїемъ бж҃їимъ, ѿ вре́менныѧ  жи́зни ѿитѝ хощꙋ̀ пречⷭ҇таѧ, бѣсо́вскїѧ рꙋкѝ покажи́  мѧ вы́шша, а҆́гг҃лы подаю́щи спꙋ́тники мнѣ̀. 
И҆ ны́нѣ: Вскꙋ́ю, ѽ дꙋшѐ! во оу҆ны́нїи мно́зѣ  всѐ житїѐ и҆жди́ла є҆сѝ; потщи́сѧ оу҆́бѡ про́чее, и҆  возопі́й гдⷭ҇ни мт҃ри: ѡ҆чи́сти и҆ сп҃си́ мѧ,  бг҃ороди́тельнице. 
Пѣ́снь г҃ 
І҆рмо́съ: Си́лою крⷭ҇та̀ твоегѡ̀ хрⷭ҇тѐ, оу҆твердѝ  моѐ помышле́нїе, во є҆́же пѣ́ти и҆ сла́вити  тридне́вное твоѐ воскрⷭ҇нїе.  
И҆з̾ ро́ва страсте́й и҆ мꙋче́нїй возведи́ мѧ,  несꙋмнѣ́ннѡ пою́ща тѧ̀, бцⷣе всебл҃же́ннаѧ. 
Вре́тище моѐ расто́ргни безмѣ́рныхъ прегрѣше́нїй  мои́хъ, и҆ весе́лїемъ ѡ҆поѧ́ши добродѣ́телей,  бг҃обл҃года́тнаѧ. 
Сла́ва: Ка́плю мѝ чⷭ҇таѧ сле́зъ пода́ждь, ꙗ҆́кѡ да  ѿженꙋ̀ се́рдца моегѡ̀ недоꙋмѣ́нїе, и҆ прилѣ́жнѡ  воспою́ тѧ. 
И҆ ны́нѣ: Низложѝ пренепоро́чнаѧ вра̑гъ безпло́тныхъ  шата́нїе, и҆ тѣ́хъ томле́нїѧ вско́рѣ свободи́ мѧ. 
Пѣ́снь д҃ 
І҆рмо́съ: Оу҆слы́шахъ слꙋ́хъ си́лы крⷭ҇та̀, ꙗ҆́кѡ  ра́й ѿве́рзесѧ и҆́мъ, и҆ возопи́хъ: сла́ва си́лѣ  твое́й гдⷭ҇и. 
Вскꙋ́ю оу҆подо́биласѧ є҆сѝ дꙋшѐ, непло́днѣй  смоко́вницѣ, ника́коже боѧ́щисѧ посѣче́нїѧ и҆ пла́мене  вѣ́чнагѡ; оу҆скорѝ оу҆́бѡ пре́жде конца̀, и҆  возни́кни. 
Кі́й ѧ҆зы́къ и҆зрече́тъ содѣ́ѧнныхъ мои́хъ ѕѡ́лъ  безмѣ́рное мо́ре, и҆ глꙋбинꙋ̀ прегрѣше́нїй; сп҃си́ мѧ,  дв҃о пренепоро́чнаѧ, ѿча́ѧннаго. 
Сла́ва: Себѐ пла́чꙋ, є҆гда̀ во оу҆́мъ прїидꙋ̀  мно́гихъ мои́хъ прегрѣше́нїй, и҆ ѻ҆гнѧ̀ негаси́магѡ: и҆  молю́ тѧ, да́ти мѝ вре́мѧ покаѧ́нїѧ, чⷭ҇таѧ. 
И҆ ны́нѣ: Да не восхи́титъ ꙗ҆́кѡ ле́въ стропти́вый  вра́гъ ѻ҆каѧ́ннꙋю мою̀ дꙋ́шꙋ: но твое́ю си́лою  дꙋшетлѣ̑нныѧ сокрꙋшѝ зꙋ́бы є҆гѡ̀, бл҃га́ѧ. 
Пѣ́снь є҃ 
І҆рмо́съ: Оу҆́тренююще вопїе́мъ тѝ гдⷭ҇и, сп҃си́ ны:  ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  зна́емъ. 
При́зри и҆ оу҆слы́ши влⷣчце, гла́съ мо́й, и҆  и҆зба́ви мѧ̀, молю́сѧ, вѣ́чнагѡ ѡ҆сꙋжде́нїѧ. 
Оу҆ѧзви́хсѧ грѣха̀ стрѣла́ми, и҆ вопїю́ ти:  оу҆врачꙋ́й, пречⷭ҇таѧ, се́рдца моегѡ̀ ꙗ҆́звы. 
Сла́ва: Поми́лꙋй мѧ̀ є҆ди́не чл҃вѣколю́бче ще́дрый,  моли́твами ро́ждшїѧ тѧ̀: ты́ бо мѝ є҆сѝ бг҃ъ и҆ гдⷭ҇ь.  
И҆ ны́нѣ: Поми́лꙋй мѧ̀ є҆ди́на всепѣ́таѧ, молю̀  твою̀ бл҃гость, и҆ млⷭ҇ти сподо́би. 
Пѣ́снь ѕ҃ 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть, а҆́зъ же возопи́хъ къ тебѣ̀ чл҃вѣколю́бцꙋ, и҆  сп҃се́ мѧ десни́ца твоѧ̀ гдⷭ҇и. 
Ꙗ҆́кѡ ле́въ рыка́ѧ льсти́вый и҆́щетъ мѧ̀  расто́ргнꙋти, и҆ показа́ти снѣ́дь свое́й ѕло́бѣ,  чⷭ҇таѧ: но сегѡ̀ вре́да свободи́ мѧ. 
Ѡ҆чи́сти чл҃вѣколю́бче, мл҃твами чи́стѡ ро́ждшїѧ тѧ̀,  и҆ и҆зба́ви мі́ръ тво́й ѿ всѧ́кїѧ ско́рби, и҆ вѣ́чныѧ  сла́вы сподо́би. 
Сла́ва: Ѡ҆бы́де мѧ̀ бе́здна прегрѣше́нїй, во глꙋбинꙋ̀  низве́дши ѿча́ѧнїѧ, молю́сѧ, чⷭ҇таѧ, возведѝ ѿ  преиспо́днѧгѡ а҆́да, тебѐ сла́вѧщаго. 
И҆ ны́нѣ: Житїѐ моѐ и҆спо́лнисѧ прегрѣше́нїй, и҆  всѧ́кїѧ лѣ́ности: тѣ́мже къ покаѧ́нїю пре́жде кончи́ны  моеѧ̀ чⷭ҇таѧ, ѡ҆братѝ, и҆ сп҃си́ мѧ препѣ́таѧ.  
Та́же, Гдⷭ҇и поми́лꙋй, три́жды. Сла́ва и҆ ны́нѣ: 
Сѣда́ленъ, гла́съ є҃:  
Подо́бенъ: Собезнача́льное сло́во: 
Ра́дꙋйсѧ, стѣно̀, тве́рдаѧ бг҃опобѣ́днаѧ, ра́дꙋйсѧ,  паде́нїе ва́рварѡвъ всевоева́нное, ра́дꙋйсѧ, возведе́нїе  вѣ́рныхъ правосла́вныхъ люде́й, бцⷣе, вои́стиннꙋ  оу҆пова́ющихъ на тѧ̀, мл҃твами твои́ми и҆збавлѧ́ющи  на́съ ѿ бѣ́дъ всѧ́ческихъ, и҆ ѿ безбо́жныхъ вра̑гъ. 
Пѣ́снь з҃ 
І҆рмо́съ: Въ пещѝ ѻ҆́гненнѣй пѣсносло́вцы сп҃сы́й  ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Нево́льныхъ ѕѡ́лъ и҆ во́льныхъ, проще́нїе твое́ю  бл҃гостїю влⷣчце, пода́ждь мѝ. 
И҆знемога́етъ мо́й оу҆́мъ, прило́ги нече́стїѧ  лꙋка́выхъ пѡ́мыслъ: помози́ ми, бл҃га́ѧ.  
Сла́ва: Дꙋше́вныхъ мои́хъ страсте́й ра̑ны, бцⷣе,  твои́хъ мл҃твъ лѣчьба́ми ны́нѣ и҆сцѣлѝ. 
И҆ ны́нѣ: Сокрꙋше́ннꙋ дꙋ́шꙋ, и҆ по́мыслъ смире́нъ,  пода́ждь мѝ бл҃га́ѧ: ꙗ҆́кѡ да сла́влю тѧ̀. 
Пѣ́снь и҃ 
І҆рмо́съ: И҆з̾ ѻ҆ц҃а̀ пре́жде вѣ̑къ рожде́ннаго  сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ  дв҃ы мт҃ре, сщ҃е́нницы по́йте, лю́дїе превозноси́те во  всѧ̑ вѣ́ки. 
Въ лѣ́ности житїѐ сконча́въ ѻ҆каѧ́нный, и҆  прибли́живсѧ къ концꙋ̀ живота̀ моегѡ̀, взыва́ю тѝ бцⷣе:  сопроти́вныхъ и҆схитѝ сѣте́й смире́ннꙋю мою̀ дꙋ́шꙋ. 
Тѣле́сныхъ болѣ́зней, ра́нъ лю́тыхъ дꙋше́вныхъ, и҆  страсте́й настоѧ́нїѧ и҆стѧзꙋ́емꙋ, твоегѡ̀ ца́рствїѧ си́лꙋ  мѝ пода́ждь, ꙗ҆́кѡ є҆ди́на млⷭ҇тива. 
Сла́ва: Въ пꙋчи́нѣ житїѧ̀ ѡ҆бꙋрева́ема, и҆  бѣсо́вскими волна́ми погрꙋжа́ема, сп҃сѝ чⷭ҇таѧ, и҆  бж҃е́ственномꙋ оу҆стремле́нїю, къ бл҃гоꙋго́дномꙋ житїю̀  введи́ мѧ, ѻ҆трокови́це. 
И҆ ны́нѣ: Ꙗ҆́кѡ въ невѣ́стный черто́гъ входѧ̀ дв҃о,  гаврїи́лъ по́сланъ, ра́дꙋйсѧ возопѝ, глаго́лѧ:  пресла́внаѧ пала́то всѣ́хъ цр҃ѧ̀ хрⷭ҇та̀, въ ню́же  все́льсѧ, земны̑ѧ всѧ̑ ѡ҆божѝ. 
Пѣ́снь ѳ҃ 
І҆рмо́съ: Тѧ̀ па́че оу҆ма̀ и҆ словесѐ мт҃рь бж҃їю,  въ лѣ́то безлѣ́тнаго неизрече́ннѡ ро́ждшꙋю, вѣ́рнїи  є҆диномꙋ́дреннѡ велича́емъ.  
Тѧ̀ ю҆́же бг҃а несказа́ннѡ ро́ждшꙋю, застꙋ́пницꙋ  стѧжа́хомъ, и҆ стѣ́нꙋ недви́жимꙋ, и҆ дꙋша́мъ сп҃се́нїе,  и҆ чꙋдесє́мъ и҆сто́чникъ. 
Млⷭ҇тивъ бꙋ́ди мѝ, сло́ве и҆́стиннагѡ бг҃а, въ де́нь  сꙋда̀, мольба́ми ро́ждшїѧ тѧ̀: и҆ сꙋ́щымъ ѡ҆деснꙋ́ю тебѐ  сочета́й. 
Сла́ва: И҆зба́ви мѧ̀ чⷭ҇таѧ, ѻ҆гнѧ̀ вѣ́чнꙋющагѡ, и҆  неꙋсыпа́ющагѡ че́рвїѧ, и҆ всѧ́кїѧ мꙋ́ки, на тѧ̀ наде́ждꙋ  возло́жшаго. 
И҆ ны́нѣ: Є҆гда̀ хо́щетъ дꙋша̀ моѧ̀ разлꙋчи́тисѧ ѿ  ѻ҆каѧ́ннагѡ моегѡ̀ тѣлесѐ, неви́димыхъ вра̑гъ  томи́тельства и҆зба́ви мѧ̀ бг҃оневѣ́стнаѧ. 
Та́же, Досто́йно є҆́сть: И҆ покло́нъ. Посе́мъ,  Трист҃о́е. По Ѻ҆́ч҃е на́шъ: тропарѝ, и҆ про́чее  ѻ҆бы́чное, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи, сѣда́льны а҆пⷭ҇лѡмъ, гла́съ  є҃:  
Ꙗ҆́кѡ самови́дцы и҆ слꙋги̑ сло́ва, премꙋ̑дрыѧ а҆пⷭ҇лы  похва́лимъ, пѣ́сньми дх҃о́вными и҆ пѣ́ньми всѝ  земні́и: ті́и бо хрⷭ҇та̀ прилѣ́жнѡ мо́лѧтъ ѡ҆ на́съ,  пою́щихъ сщ҃е́ннꙋю и҆́хъ па́мѧть, и҆ кла́нѧющихсѧ моще́мъ  и҆́хъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. 
А҆пⷭ҇лы согла́снѡ восхва́лимъ, ꙗ҆́кѡ самови́дцы  сло́ва, и҆ бж҃е́ствєнныѧ проповѣ́дники, и҆ ꙗ҆зы́кѡвъ  дх҃ѡ́вныѧ оу҆лови́тели, ꙗ҆́кѡ ꙗ҆́вѣ приведо́ша на́съ  къ позна́нїю хрⷭ҇та̀, и҆зба́вльше ѿ пре́лести ро́дъ  человѣ́ческїй, и҆ црⷭ҇твїѧ сподо́биша. 
Сла́ва, и҆ ны́нѣ, бг҃оро́диченъ: Ѡ҆сꙋжде́нъ є҆́смь  сꙋдо́мъ со́вѣсти, и҆ пре́жде сꙋда̀ сꙋ́дъ помышлѧ́ѧ,  трепе́щꙋ ѻ҆каѧ́нный, помина́ѧ ѕѡ́лъ мои́хъ мно́жество.  но къ тебѣ̀ неѡбори́мѣй оу҆миле́нїемъ вопїю̀, и҆  предста́тельницѣ, и҆ покро́вꙋ: ѻ҆́нагѡ стꙋда̀ и҆зба́ви  мѧ̀, и҆ сп҃сѝ мл҃твами твои́ми. 
По в҃-мъ стїхосло́вїи сѣда́льны, гла́съ є҃: 
А҆пⷭ҇лы согла́снѡ похва́лимъ, ꙗ҆́кѡ проповѣ́даша  всѣ̑мъ правосла́вное гдⷭ҇не оу҆че́нїе, и҆ прогна́вшыѧ  є҆реті́ческꙋю мглꙋ̀, и҆ просвѣще́нїе дꙋхо́вно  возсїѧ́вшыѧ въ мі́рѣ, бл҃года́ти оу҆че́нїемъ: и҆  мо́лѧтсѧ сп҃сти́сѧ на́мъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе же  рꙋкꙋ̀ є҆гѡ̀ возвѣща́етъ тве́рдь. 
И҆ па́ки глаго́ли то́йже сѣда́ленъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Мч҃нченъ: Ст҃ы́хъ мч҃нкъ и҆справле́нїємъ нбⷭ҇ныѧ  си̑лы преꙋдиви́шасѧ: ка́кѡ въ тѣ́лѣ ме́ртвеннѣмъ  до́брѣ подви́гшесѧ, безпло́тнаго врага̀ си́лою крⷭ҇тною  неви́димѡ побѣди́ша: и҆ мо́лѧтсѧ гдⷭ҇еви, поми́ловатисѧ  дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Тѧ̀ приста́нище, и҆  стѣ́нꙋ, и҆ прибѣ́жище, и҆ наде́ждꙋ, и҆ покро́въ, и҆  застꙋпле́нїе те́плое ѡ҆брѣ́тше вѣ́рнїи, къ тебѣ̀  притека́емъ, и҆ вопїе́мъ прилѣ́жнѡ, и҆ зове́мъ вѣ́рнѡ:  поми́лꙋй бцⷣе оу҆пова́ющихъ на тѧ̀, и҆ ѿ  прегрѣше́нїй и҆зба́ви. 
По г҃-мъ стїхосло́вїи сѣда́льны, гла́съ є҃: 
Подо́бенъ: Собезнача́льное сло́во: 
Оу҆ч҃нцы̀ сп҃сѡвы, бж҃е́ственнїи а҆пⷭ҇ли, и҆̀же  сло́во сп҃си́тельное всѣ́ѧвше въ концы̀ землѝ, и҆  ѡ҆зари́вше во тьмѣ̀ и҆ сѣ́ни сѣдѧ́щыѧ, мою̀  просвѣти́те дꙋ́шꙋ ѡ҆мраче́ннꙋю страсте́й че́рностїю,  мольба́ми ва́шими всехва́льнїи. 
Гдⷭ҇и, неизрече́нное та́инство твоегѡ̀ воплоще́нїѧ  проповѣ́давше немꙋ́дрїи, фїлосо́фѡвъ посрами́ша,  ри́торѡвъ ры́барїе заꙋсти́ша, и҆ бы́ша ꙗ҆зы́кѡвъ  премꙋ́дрїи оу҆чи́телїе, просвѣти́вше концы̀ свѣ́томъ  бж҃е́ственнагѡ ра́зꙋма: тѣ́ми пода́ждь на́мъ ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: И҆̀же оу҆пова́нїе  на тѧ̀ дв҃о пречⷭ҇таѧ, непоткнове́нное и҆мꙋ́щымъ,  покро́въ сꙋ́щи ѿ разли́чныхъ напа́стей и҆ ѡ҆бстоѧ́нїй,  и҆ бѣ́дъ лю́тыхъ свободѝ на́съ, молѧ́щи сн҃а твоего̀,  со а҆пⷭ҇лы є҆гѡ̀, и҆ сп҃сѝ всѣ́хъ воспѣва́ющихъ тѧ̀.  
Канѡ́нъ ст҃ы̑мъ а҆пⷭ҇лѡмъ, творе́нїе ѳеофа́на,  є҆пⷭ҇кпа нїкі́йскагѡ, гла́съ є҃:  
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща. 
Сїѧ́нїемъ первода́тнагѡ свѣтода́нїѧ, пло́тїю  бесѣ́довати человѣ́кѡмъ сподо́бившагѡсѧ, ѡ҆богати́вшесѧ  сла́внїи, дꙋшѝ моеѧ̀ разрꙋши́те всѧ́къ мра́къ,  бж҃е́ственнїи а҆пⷭ҇ли. [Два́жды.] 
Напрѧ́гъ бж҃е́ственный лꙋ́къ, ꙗ҆́коже стрѣ́лы ва́съ  въ ве́сь мі́ръ посла̀ а҆пⷭ҇ли, стрѣ́лы сокрꙋша́ющыѧ  ѕлоко́зненнагѡ всѧ̑, и҆ и҆сцѣлѧ́ющыѧ вѣ́рныхъ ꙗ҆́звы. 
И҆мꙋ́ще премꙋ́дрость са́мꙋю оу҆ч҃тлѧ, оу҆мꙋдри́сте  а҆пⷭ҇ли всѧ̑ концы̀. тѣ́мже мѧ̀ оу҆мꙋдри́те, вра́жїе  всѧ́ко ѕлодѣ́йство ѿгонѧ́ти. 
Бг҃оро́диченъ: Є҆ди́на бл҃гослове́ннаѧ,  бг҃ора́дованнаѧ, бл҃гослове́ньми человѣ́ческїй ро́дъ  ѡ҆бра́довавши, хрⷭ҇та̀ молѝ съ бж҃е́ственными,  пречⷭ҇таѧ, а҆пⷭ҇лы, поми́ловатисѧ на́мъ. 
Дрꙋгі́й канѡ́нъ, и҆́же во ст҃ы́хъ ѻ҆тцꙋ̀ на́шемꙋ  нїкола́ю чꙋдотво́рцꙋ. Творе́нїе і҆ѡ́сифово, [є҆гѡ́же  краегране́сїе: Пѧ́тое принесꙋ̀ тебѣ̀ нїко́лае пѣ́нїе.]  Гла́съ є҃: 
І҆рмо́съ то́йже. 
Вѣ́рою и҆ любо́вїю, ѻ҆́тче, присво́ивсѧ бг҃ови,  всест҃а́ѧ сегѡ̀ и҆спо́лнилъ є҆сѝ хотѣ̑нїѧ: и҆́мже по  всемꙋ̀ ст҃ъ бы́лъ є҆сѝ, ст҃и́телю мꙋ́дре нїко́лае. 
И҆мꙋ́ще тѧ̀ предста́телѧ къ ще́дромꙋ, и҆̀же напа́стьми  и҆ печа́льми ѡ҆держи́мїи, къ тебѣ̀ прибѣга́емъ: да́рꙋй  рꙋ́кꙋ сп҃са́ющꙋю на́съ ѿ всѧ́кїѧ тѣсноты̀. 
Мѵ́рѧнѡмъ ст҃и́телѧ хрⷭ҇то́съ пома́за тѧ̀,  бл҃гово́нїемъ чꙋде́съ на́съ ѡ҆бл҃гоꙋха́юща. тѣ́мже  мо́лимъ тѧ̀ нїко́лае, ѕлово́нїѧ грѣхо́внагѡ и҆зба́вити  на́съ.  
Бг҃оро́диченъ: Дре́вле прⷪ҇ро́ческїй тѧ̀ ли́къ  пронаречѐ го́рꙋ бж҃е́ственнꙋю дв҃о, и҆ две́рь  непроходи́мꙋю. тѣ́мже мо́лимсѧ тѝ: покаѧ́нїѧ двє́ри  бж҃е́ствєнныѧ, ѻ҆трокови́це, ѿве́рзи на́мъ. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
И҆́же пло́тїю ѡ҆бнища́вый, премно́гїй бл҃гостїю,  є҆гѡ̀ ра́ди ѡ҆бнища́вшыѧ, ѡ҆богатѝ ва́съ сла́внїи  а҆пⷭ҇ли, дарова́ньми всѧ́кими, ѡ҆богаща́ющѧ концы̀  бж҃е́ственными и҆ чⷭ҇тны́ми ра́зꙋмы. [Два́жды.] 
Оу҆ѧзви́хсѧ ꙗ҆дови́тымъ ѕмі́ѧ оу҆грызе́нїемъ,  оу҆ѧ́звено се́рдце стѧжа́хъ. тѣ́мже тѝ вопїю̀ хрⷭ҇тѐ,  менѐ ра́ди оу҆ѧзви́вшемꙋсѧ: а҆пⷭ҇лъ твои́хъ мольба́ми  и҆сцѣлѝ, и҆ сп҃си́ мѧ, молю́сѧ. 
Мре́жею мл҃твъ ва́шихъ всебл҃же́ннїи, ѿ глꙋбины̀  ѕло́бныѧ бори́телѧ, и҆ ѿ треволне́нїѧ помышле́нїй, и҆  ѿ страсте́й смертоно́сныхъ возве́дше мѧ̀, приведи́те  бг҃ꙋ всѣ́хъ сп҃са́ема. 
Бг҃оро́диченъ: Ꙗ҆́же до́ждь прїе́мшаѧ нбⷭ҇ный, со  а҆пⷭ҇лы того̀ молѝ: оу҆ста́вити пото́ки мои́хъ  страсте́й, пꙋчи́нꙋ и҆зсꙋша́ющи грѣха̀ моегѡ̀, и҆ сп҃сти́  мѧ, чи́стѡ тебѐ сла́вѧщаго.  
И҆́нъ І҆рмо́съ то́йже. 
Стрѣ́лы лꙋка́вагѡ притꙋпи́лъ є҆сѝ прпⷣбне,  противле́нїемъ бж҃е́ственныхъ твои́хъ трꙋдѡ́въ: но  твои́ми мл҃твами премꙋ́дре, ѿ тогѡ̀ ѕлодѣ́йствїѧ и҆  наси́лїѧ соблюдѝ неврежде́нны, тебѐ воспѣва́ющыѧ,  вели́кїй нїко́лае. 
Житїѐ а҆́гг҃льское на землѝ показа́въ, ны́нѣ со  а҆́гг҃лы при́снѡ предстои́ши прⷭ҇то́лꙋ трⷪ҇ческомꙋ,  сщ҃е́нне, на́шихъ согрѣше́нїй и҆ напа́стей разрѣше́нїѧ  просѧ̀, ѻ҆́тче первост҃и́телю нїко́лае. 
Оу҆ма̀ моегѡ̀ ѡ҆мраче́нїе всѐ ѿженѝ нїко́лае,  твои́ми свѣтоно́сными мл҃твами, оу҆ти́ши бꙋ́рю  страсте́й, оу҆пра́ви мѧ̀ ѻ҆́тче, къ безстра́стїѧ  приста́нищꙋ, молю́сѧ, ꙗ҆́кѡ да во хвале́нїи сла́влю тѧ̀. 
Бг҃оро́диченъ: Предстоѧ́щи ѡ҆деснꙋ́ю хрⷭ҇та̀, ꙗ҆́кѡ  цр҃и́ца, рѧ́сны златы́ми бг҃оѡбра́дованнаѧ ѡ҆дѣ́ѧна  вои́стиннꙋ, на́мъ црⷭ҇твїе нбⷭ҇ное мл҃твами твои́ми  ѻ҆трокови́це, и҆схода́тай всенепоро́чнаѧ. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ сп҃стѝ пома̑занныѧ  твоѧ̑ прише́лъ є҆сѝ. 
Две́рь сы́й і҆и҃съ бг҃ъ на́шъ и҆ гдⷭ҇ь, ѿве́рзлъ  своѐ а҆пⷭ҇лѡмъ позна́нїе, всѣ̑мъ ꙗ҆зы́кѡмъ две́рь  ѿве́рзе тѣ́хъ оу҆че́ньми. [Два́жды.] 
Сн҃е бж҃їй, сы́ны по прича́стїю нбⷭ҇нагѡ ѻ҆ц҃а̀  твоегѡ̀ а҆пⷭ҇лы ꙗ҆ви́лъ є҆сѝ: моле́нїемъ и҆́хъ сы́ны  свѣ́та всѣ́хъ на́съ сотворѝ. 
И҆̀же на прⷭ҇то́лѣхъ двоюна́десѧтихъ, съ сꙋдїе́ю и҆  цр҃е́мъ хотѧ́ще пресла́внѡ сѣ́сти, стра́шнагѡ и҆  оу҆жа́снагѡ мѧ̀ а҆пⷭ҇ли, и҆зба́вите сꙋда̀. 
Бг҃оро́диченъ: Бж҃е́ственнагѡ сщ҃е́нїѧ ковче́же,  ѡ҆ст҃ѝ мою̀ дꙋ́шꙋ, помышле́нїе просвѣтѝ, всегда̀  молѧ́щи хрⷭ҇та̀ со а҆пⷭ҇лы, да сп҃се́тъ мѧ̀.  
И҆́нъ І҆рмо́съ то́йже. 
Мимотекꙋ́щими и҆змѣни́лъ є҆сѝ бꙋ̑дꙋщаѧ, и҆́хже  прича́стники и҆ на́съ ст҃ы́ми твои́ми мл҃твами сотворѝ  нїко́лае, и҆ и҆скꙋше́нїѧ всѧ́кагѡ и҆збавлѧ́ѧ жите́йскагѡ. 
Мѵ́рѧнѡмъ первопрⷭ҇то́льникъ бы́въ нїко́лае, всѧ̑  чꙋ̑вствїѧ се́рдца моегѡ̀ мѵ́ромъ ѡ҆бл҃гоꙋха́й ст҃е, и҆  стра̑сти ѕлосмра̑дныѧ ѿ сегѡ̀, мл҃твами твои́ми  ѿгонѧ́й всегда̀. 
Сокрꙋшѝ вра̑жїѧ кѡ́зни ви̑димыѧ, и҆ неви̑димыѧ,  нїко́лае, всегда̀ борю́щыѧ ны̀ на́шѧ врагѝ въ  безконе́чнꙋю па́гꙋбꙋ послѝ. 
Бг҃оро́диченъ: Ст҃а́ѧ бцⷣе, помози́ ми, сла́достьми  вы́нꙋ потоплѧ́емꙋ тѣле́сными, и҆ на ѻ҆дрѣ̀ оу҆ны́нїѧ  при́снѡ слежа́щꙋ и҆ стенѧ́щꙋ. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Дх҃о́внїи виті́и, чⷭ҇тні́и а҆пⷭ҇ли, на го́рницѣ, во  ѻ҆́гненнѣ ви́дѣ дх҃а ст҃а́го къ ни̑мъ прише́дша,  стра́шнѡ прїѧ́ша. [Два́жды.] 
Сокрꙋша́юще нечє́стїѧ, сокрꙋше́нꙋю прегрѣше́ньми  мою̀ мы́сль, росо́ю и҆сцѣле́нїѧ а҆пⷭ҇ли и҆сцѣли́те. 
Стрѣ́лы и҆збра̑нныѧ ва́съ хрⷭ҇то́съ посла̀ а҆пⷭ҇ли,  сокрꙋша́ющыѧ стрѣ́лы лꙋка́вствїѧ: тѣ́мже мѧ̀  и҆сцѣли́те оу҆ѧ́звеннаго вра́жїими стрѣла́ми. 
Бг҃оро́диченъ: Не ѡ҆сꙋдѝ менѐ, ни ѿве́ржи менѐ  ѿ лица̀ твоегѡ̀, многомлⷭ҇тиве: мо́литъ тѧ̀ чи́стѡ  ро́ждшаѧ, и҆ а҆пⷭ҇льскїй собо́ръ.  
И҆́нъ І҆рмо́съ то́йже. 
Кꙋмі́ры сокрꙋши́лъ є҆сѝ і҆́дѡльскїѧ ст҃е, и҆  совѣ́ты бездѣ́льны є҆реті́чествꙋющихъ показа́лъ є҆сѝ  нїко́лае, и҆ ведѡ́мыѧ на сме́рть и҆зба́вилъ є҆сѝ. 
Оу҆́треневавъ ко гдⷭ҇ꙋ и҆змла́да прпⷣбне, и҆ та́мѡ  сꙋ́щими свѣтоли́тїи ве́сь просвѣти́лсѧ є҆сѝ. тѣ́мже  молю́сѧ: дꙋшѝ моеѧ̀ ѻ҆́блаки разженѝ. 
Тебѐ мо́лимъ, ѻ҆́тче нїко́лае, въ ча́съ се́й  посредѣ̀ бꙋ́ди всѣ́хъ призыва́ющихъ тѧ̀, и҆ ꙗ҆́же ко  сп҃се́нїю да́рꙋй на́мъ прошє́нїѧ.  
Бг҃оро́диченъ: Непости́жимый оу҆мо́мъ,  бг҃обл҃года́тнаѧ, ѡ҆бдержа́нїе тѧ̀, плотоно́сецъ бы́въ,  прїѧ́тъ человѣ́ки, и҆збавлѧ́ѧ ѿ ѡ҆держа́щихъ скорбе́й. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ, ꙗ҆́кѡ бл҃гоꙋтро́бенъ. 
Распространѧ́ющеесѧ оу҆ста́вилъ є҆сѝ ѕло́бы  согни́тїе, ꙗ҆зы́кѡвъ дꙋ́шы, чл҃вѣколю́бче, со́лїю  оу҆че́нїѧ сщ҃е́нныхъ оу҆чєни́къ твои́хъ. [Два́жды.] 
Глꙋбинꙋ̀ вѣ́си ѕѡ́лъ мои́хъ влⷣко хрⷭ҇тѐ, да́ждь  мѝ рꙋ́кꙋ, и҆ сп҃си́ мѧ чл҃вѣколю́бче, мольба́ми  сщ҃е́нныхъ а҆пⷭ҇лъ твои́хъ. 
Сꙋдїѐ пра́веднѣйшїй, въ де́нь сꙋда̀ стра́шнагѡ,  тре́петнагѡ мѧ̀ и҆зба́ви ѡ҆сꙋжде́нїѧ, бл҃госла́вныхъ  а҆пⷭ҇лъ твои́хъ мольба́ми.  
Бг҃оро́диченъ: Ѿча́ѧннаго мѧ̀ ѿ мно́жества  беззако́нїй, сп҃се́нїѧ гдⷭ҇и сподо́би, оу҆чєни́къ и҆  мт҃ре твоеѧ̀ мольба́ми. 
И҆́нъ І҆рмо́съ то́йже. 
Млⷭ҇тива содѣ́лай влⷣкꙋ, твои́ми мл҃твами, всѣ̑мъ  чтꙋ́щымъ тѧ̀ нїко́лае, ꙗ҆́кѡ да на́шихъ прегрѣше́нїй  разрѣше́нїе да́рꙋетъ. 
Недꙋ̑гъ и҆зба́ви и҆ собла̑знъ жите́йскихъ, напа́стей  же и҆ скорбе́й нїко́лае, тѧ̀ мл҃твенника ко гдⷭ҇ꙋ  стѧжа́вшихъ. 
Врача̀ тѧ̀ и҆зѧ́щна влⷣка показа̀ хрⷭ҇то́съ: тѣ́мже  недꙋ́ги и҆сцѣлѝ, бл҃гоче́стнѡ къ тебѣ̀ пристꙋпа́ющихъ,  нїко́лае. 
Бг҃оро́диченъ: Роди́тельница безмꙋ́жнаѧ, бг҃омт҃и  была̀ є҆сѝ, чⷭ҇таѧ. сегѡ̀ ра́ди вѣ́рою молю̀ тѧ̀:  дꙋшѝ моеѧ̀ оу҆ны̑нїѧ разженѝ. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь, пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е,  бл҃гослове́нъ є҆сѝ.  
Превозноси́мый ѻ҆тцє́въ гдⷭ҇ь, ва́съ превознесѐ,  всю̀ низве́рже вра́жїю си́лꙋ, оу҆ч҃нцы̀ хрⷭ҇тѡ́вы  бг҃ови́дцы. 
Скве́рнꙋ се́рдца моегѡ̀ стрꙋѧ́ми оу҆миле́нїѧ, ва́шими  мольба́ми, а҆пⷭ҇ли, ѡ҆мы́йте, оу҆ча́ще взыва́ти: бж҃е,  бл҃гослове́нъ є҆сѝ. 
Ѻ҆гне́мъ бж҃е́ственнагѡ дх҃а ве́щь попали́сте  всѧ́кагѡ сꙋ́етства: тѣ́мже палѧ́щїѧ мѧ̀ и҆зба́вите  гее́нны, оу҆ч҃нцы̀ бг҃а сло́ва. 
Бг҃оро́диченъ: Ꙗ҆́же паде́нїѧ а҆да́мова  и҆справле́нїе, воздви́гни па́дшаго мѧ̀ въ про́пасть  ѕло́бнꙋю, мл҃твами твои́ми дв҃о, и҆ бж҃е́ственныхъ  а҆пⷭ҇лъ. 
И҆́нъ І҆рмо́съ то́йже.  
Ве́сь возложи́всѧ бг҃ꙋ нїко́лае, всего́ мѧ сп҃сѝ,  жите́йскими страстьмѝ ѻ҆каѧ́ннѡ всегда̀ впа́дающа,  бг҃омꙋ́дре. 
Свѣти́ло бг҃оза́рнѣйшее, оу҆ма̀ моегѡ̀ ѡ҆зарѝ,  страсте́й мра́комъ при́снѡ помрача́ема, и҆ дава́й  бл҃гоѡбра́знѡ ходи́ти въ житїѝ. 
Всѧ̑каѧ ѿверза́ємаѧ на мѧ̀ нїко́лае, оу҆ста̀  лꙋка̑ваѧ, твои́ми мл҃твами заградѝ: и҆ и҆зба́ви мѧ̀  ви́димыхъ вра̑гъ и҆ неви́димыхъ. 
Бг҃оро́диченъ: И҆з̾ тебѐ на́мъ возсїѧ̀ невече́рнее  сл҃нце, ѻ҆́блаче всесвѣ́тлый, хрⷭ҇то́съ бг҃ъ на́шъ,  просвѣща́ѧ и҆̀же во тьмѣ̀ невѣ́дѣнїѧ бцⷣе. 
Пѣ́снь и҃ 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше поѧ́хꙋ: дѣла̀ всѧ̑каѧ гдⷭ҇а  по́йте. и҆ превозноси́те во всѧ̑ вѣ́ки. 
Ты̀ мы́слєнныѧ ѻ҆́блаки, а҆пⷭ҇лы сло́ве  распросте́рлъ є҆сѝ, кропѧ́щыѧ на ны̀ до́ждь премꙋ́дрыхъ  и҆ бж҃е́ственныхъ оу҆че́нїй, и҆ напоѧ́ющыѧ на́съ во всѧ̑  вѣ́ки. 
Преꙋдо́бреннїи столпѝ цр҃ко́внїи, и҆̀же сїю̀  держа́щїи вѣ́ры оу҆че́ньми, согни́вшꙋюсѧ дꙋшѝ моеѧ̀  хра́минꙋ, бж҃е́ственнымъ хитродѣ́йствїемъ оу҆тверди́те,  бг҃ови́дцы.  
Стенѝ дꙋшѐ, и҆ сле́зъ пото́ки ѿ всегѡ̀ се́рдца  принесѝ гдⷭ҇еви, зовꙋ́щи: є҆ди́не ще́дрый, сп҃сѝ и҆  ѡ҆чи́сти мѧ̀, всесла́вныхъ а҆пⷭ҇лъ мл҃твами  бл҃гопрїѧ́тными. 
Бг҃оро́диченъ: Сїѡ́не и҆збра́нный, црⷭ҇кїй гра́де,  вы́шнѧгѡ мѧ̀ гра́да граждани́на сотворѝ, съ  бж҃е́ственными оу҆ч҃нкѝ молѧ́щи пречⷭ҇таѧ дв҃о,  безлѣ́тнаго сн҃а твоего̀. 
И҆́нъ І҆рмо́съ то́йже.  
Въ мѵ́рѣхъ первост҃и́тель бы́въ вели́кїй, дꙋшѝ моеѧ̀  нїко́лае, чꙋ̑вствїѧ мѵ́ромъ ѡ҆бл҃гоꙋха́й: ꙗ҆́кѡ да  и҆збѣ́гнꙋ страсте́й ѕлово́нїѧ, и҆ оу҆тѣ́шителевꙋ  прїимꙋ̀ бл҃года́ть. 
Оу҆ста́вилъ є҆сѝ премꙋ́дре твоегѡ̀ ст҃а́гѡ ѧ҆зы́ка  стрꙋѧ́ми, стрꙋи̑ а҆́рїєвы хꙋ̑льныѧ. тѣ́мже вопїю́ ти:  то́ки страсте́й мои́хъ и҆зсꙋшѝ мл҃твами твои́ми,  нїко́лае всебл҃же́нне. 
И҆зба́ви на́съ согрѣше́нїй мл҃твами твои́ми,  де́мѡнскагѡ ѡ҆ѕлобле́нїѧ, ꙗ҆зы́ческагѡ плѣне́нїѧ, и҆  всѣ́хъ человѣ̑къ лꙋка́внѣйшагѡ ѕла́гѡ вре́да, да тѧ̀  ꙗ҆́кѡ и҆зба́вителѧ на́шего восхвалѧ́емъ. 
Трⷪ҇ченъ: И҆̀же трⷪ҇чески є҆динонача́лїе непреста́ннѡ  вѣ́рою сла́вѧще, возопїи́мъ: ѻ҆́тче, и҆ сло́ве, и҆  всест҃ы́й дш҃е, пѣсносло́вимъ тѧ̀ во всѧ̑ вѣ́ки 
Бг҃оро́диченъ: Въ пло́ть на́съ ра́ди и҆з̾ тебѐ бг҃ъ  ѡ҆бле́ксѧ, чⷭ҇тꙋю тебѐ всенепоро́чнꙋю, всемꙋ̀ ро́дꙋ  на́шемꙋ бж҃е́ственнꙋю показа̀ дв҃о предста́тельницꙋ.  тѣ́мже тѧ̀ вѣ́рнїи велегла́снѡ воспѣва́емъ. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: И҆ покло́ны. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Нб҃са̀ оу҆ѕвѣ́здены свѣтлостьмѝ бж҃е́ственныхъ  добродѣ́телей оу҆́мнѡ ꙗ҆ви́стесѧ, посредѣ̀, хрⷭ҇та̀,  ꙗ҆́кѡ со́лнце и҆мꙋ́ще, и҆ зємны́ѧ концы̀ премꙋ́дрїи  ѡ҆бнови́сте: сегѡ̀ ра́ди бл҃жи́ми є҆стѐ. 
Хрⷭ҇тѡ́вы ꙗ҆́звы на бж҃е́ственнѣмъ тѣлесѝ ва́шемъ,  ꙗ҆́кѡ оу҆́тварь всебл҃голѣ́пнꙋ носѧ́ще премꙋ́дрїи,  оу҆ѧ́звленꙋю мою̀ дꙋ́шꙋ де́мѡнскими стрѣла́ми, ꙗ҆̀же  ко гдⷭ҇ꙋ хода́тайствы и҆сцѣли́те. 
Въ ро́вѣ преиспо́днѣмъ мѧ̀ грѣха̀ слежа́ща,  хрⷭ҇тѐ, и҆ лѣ́ности лю́тыѧ сно́мъ дꙋ́шꙋ ѡ҆тѧгчи́вшаго,  твои́ми сло́ве, оу҆ч҃нкѝ, ꙗ҆́коже ла́зарѧ  воздви́гнꙋвый, сп҃сѝ гдⷭ҇и. 
Бг҃оро́диченъ: Дꙋшѝ моеѧ̀ напра́ви шє́ствїѧ сло́ве  бж҃їй, къ стезѧ́мъ за́повѣдей твои́хъ незаблꙋ́дныхъ,  и҆мѣ́ѧ молѧ́щꙋюсѧ ро́ждшꙋю тѧ̀ пречⷭ҇тꙋю дв҃ꙋ, и҆  премꙋ̑дрыѧ а҆пⷭ҇лы твоѧ̑ многомлⷭ҇тиве. 
И҆́нъ І҆рмо́съ то́йже. 
Ст҃и́тель бж҃е́ственъ бы́въ, всѧ̑ за́пѡвѣди  сохрани́лъ є҆сѝ хрⷭ҇тѡ́вы: тѣ́мже вѣ̑рнымъ храни́тель  бж҃е́ственный бы́лъ є҆сѝ, ѻ҆́тче нїко́лае, соблюда́й  тѣ́хъ ѿ всѧ́кихъ напа́стей и҆ ѡ҆ѕлобле́нїѧ. 
Ꙗ҆́коже и҆ногда̀ препита́лъ є҆сѝ гра́дъ тво́й  и҆знемога́ющъ гла́домъ, ꙗ҆́кѡ до́бръ па́стырь, прпⷣбне:  та́кожде и҆ ны́нѣ препита́й дꙋ́шꙋ мою̀ хлѣ́бомъ  разꙋ́мнымъ, ѻ҆́тче нїко́лае, тѧ̀ застꙋ́пника бл҃га  стѧжа́вшагѡ. 
Тѧ̀ вели́кое со́лнце, на высотѣ̀ лежа́щее при́снѡ  цр҃кве хрⷭ҇то́вы, прпⷣбне па́стырю, вѣ́рнѡ мо́лимъ тѧ̀:  свѣтоно́сными блиста́ньми свѣ́та, глꙋбо́кꙋю тьмꙋ̀  ѿженѝ грѣха̀ дꙋ́шъ на́шихъ. 
Прибли́жисѧ, ꙗ҆́коже пи́шетсѧ, де́нь стра́шный  прише́ствїѧ хрⷭ҇то́ва. подви́гнисѧ дꙋшѐ, ѿри́ни  лѣ́ность, и҆ оу҆се́рднѡ хрⷭ҇тꙋ̀ возопі́й: сп҃си́ мѧ  гдⷭ҇и, нїкола́а твоегѡ̀ моле́нїемъ. 
Бг҃оро́диченъ: Свѣ́телъ тѧ̀ свѣ́щникъ прⷪ҇ро́къ  прови́дѧше пречⷭ҇таѧ, свѣщꙋ̀ разꙋ́мнꙋю, носѧ́щꙋю  хрⷭ҇та̀, и҆́мже просвѣти́хомсѧ, и҆̀же во тьмѣ̀ лежа́щїи  и҆ страсте́хъ, тѧ̀ оу҆бл҃жа́емъ бцⷣе приснодв҃о.  
Та́же, Досто́йно є҆́сть: и҆ покло́нъ. Та́же,  є҆ктенїа̀ ма́лаѧ, свѣти́ленъ, и҆ ѱалмы̀ ѻ҆бы̑чныѧ.  
На стїхо́внѣ стїхи̑ры а҆пⷭ҇лѡмъ, гла́съ є҃: 
Оу҆ч҃нцы̀ сп҃сѡвы, та́йнымъ самови́дцы бы́вше,  неви́димаго и҆ нача́ла неимꙋ́щаго проповѣ́дасте,  глаго́люще: въ нача́лѣ бѣ̀ сло́во, не со́здани бы́сте  пре́жде а҆́гг҃лъ, нижѐ наꙋчи́стесѧ ѿ человѣ̑къ, но  ѿ вы́шнїѧ премꙋ́дрости. тѣ́мже дерзнове́нїе и҆мꙋ́ще,  моли́те ѡ҆ дꙋша́хъ на́шихъ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.  
А҆пⷭ҇лы гдⷭ҇ни согла́снѡ въ пѣ́снехъ похва́лимъ,  ѡ҆бо́лкшесѧ бо въ крⷭ҇тное всеѻрꙋ́жїе, і҆́дѡльскꙋю  ле́сть оу҆праздни́ша, и҆ побѣдоно́снїи ꙗ҆ви́шасѧ  вѣне́чницы: и҆́хже мл҃твами и҆ всѣ́хъ ст҃ы́хъ, бж҃е  поми́лꙋй на́съ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Въ мꙋ́кахъ сꙋ́ще ст҃і́и, ра́дꙋющесѧ,  вопїѧ́хꙋ: кꙋ́плѧ на́мъ сꙋ́ть сїѧ̑ ко влⷣцѣ: вмѣ́сто бо  быва́ющихъ ра́нъ на тѣлесѣ́хъ, свѣ́тло ѡ҆дѣѧ́нїе въ  воскрⷭ҇нїе процвѣте́тъ на́мъ: вмѣ́стѡ безче́стїѧ,  вѣнцы̀: за оу҆́зы темни̑чныѧ, ра́й: и҆ за є҆́же со  ѕлодѣ́и ѡ҆сꙋжде́нїе со а҆́гг҃лы житїѐ. и҆́хже мл҃твами  гдⷭ҇и, сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Бл҃жи́мъ тѧ̀ бцⷣе  дв҃о, ꙗ҆́кѡ и҆з̾ тебѐ возсїѧ̀ сл҃нце првⷣное  хрⷭ҇то́съ, и҆мѣ́ѧй ве́лїю млⷭ҇ть. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. По Ѻ҆́ч҃е на́шъ: тропа́рь ст҃о́мꙋ, а҆́ще  и҆́мать. Та́же є҆ктенїа̀, и҆ ча́съ а҃-й: ѱалмы̀  ѻ҆бы̑чныѧ: и҆ прѡ́чаѧ порѧ́дꙋ, и҆ ѿпꙋ́стъ.  
Въ четверто́къ бл҃жє́нны, гла́съ є҃: 
Разбо́йникъ на крⷭ҇тѣ̀, бг҃а тѧ̀ бы́ти вѣ́ровавъ  хрⷭ҇тѐ и҆сповѣ́да тѧ̀ чи́стѣ ѿ се́рдца: помѧни́ мѧ  гдⷭ҇и, вопїѧ̀, во црⷭ҇твїи твое́мъ. 
Сті́хъ: Бл҃же́ни миротво́рцы, ꙗ҆́кѡ ті́и сн҃ове бж҃їи  нарекꙋ́тсѧ.  
Ꙗ҆́коже ѻ҆́блацы свѣ́тлїи зе́млю проидо́сте  бж҃е́ственнїи оу҆ч҃нцы̀, во́дꙋ живо́тнꙋю ѡ҆кроплѧ́юще,  и҆ сердца̀ и҆ста́ѧвшаѧ прегрѣше́нїи бога́тнѡ напоѧ́ете. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ꙗ҆́коже лꙋчы̀ та̑йныѧ, сл҃нца возсїѧ́вшагѡ ѿ дв҃ы  чⷭ҇тыѧ, просвѣти́ли є҆стѐ сꙋ́щыѧ во тьмѣ̀  невѣ́дѣнїѧ сѣдѧ́щыѧ, бж҃е́ственнїи оу҆ч҃нцы̀ хрⷭ҇та̀  бг҃а на́шегѡ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Мч҃нченъ: Разжжє́нїѧ лю́тыхъ мꙋче́нїй, премꙋ́дрїи  претерпѣ́вше оу҆се́рдною дꙋше́ю, попали́сте і҆́дѡльскꙋю  ле́сть, и҆ къ бж҃е́ственномꙋ оу҆тѣше́нїю преидо́сте  ст҃і́и. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Да дра́хмꙋ во глꙋбинѣ̀ прегрѣше́нїѧ погребе́нꙋю  хрⷭ҇тѐ, взе́мъ ко ѻ҆ц҃ꙋ̀ принесе́ши, а҆пⷭ҇лы  проповѣ́дники сотвори́лъ є҆сѝ бж҃е́ственнымъ дх҃омъ. 
Сла́ва, трⷪ҇ченъ: Пребж҃е́ственнаѧ трⷪ҇це, ѻ҆́ч҃е  пребезнача́льне, собезнача́льне сн҃е, и҆ дш҃е ст҃ы́й:  є҆ди́но бж҃ество̀, всѣ́хъ проповѣ̑дникъ мл҃твами  цр҃ковь твою̀ сохранѝ. 
И҆ ны́нѣ, бг҃оро́диченъ: А҆пⷭ҇лѡвъ оу҆добре́нїе  бг҃оѡбра́дованнаѧ сꙋ́щи, ѡ҆мраче́на мѧ̀ сластьмѝ  жите́йскими, покаѧ́нїѧ просвѣтѝ, зарѧ́ми, ꙗ҆́кѡ да  велича́ю тѧ̀. 


Въ четверто́къ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ є҃: 
Подо́бенъ: Прпⷣбне ѻ҆́тче: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Всѧ̑ древа̀ дꙋбра̑внаѧ да возра́дꙋютсѧ, дре́во ви́дѧще  всечестно́е, стрⷭ҇тїю влⷣчнею ѡ҆бра́дованно, бл҃года́ть  ѡ҆блистава́ющее ꙗ҆́кѡ пла́мень ѻ҆гнѧ̀, и҆сточа́ющее  ꙗ҆́коже во́ды дарова̑нїѧ всѣ̑мъ, дꙋ́шы просвѣща́ющее  и҆ помышлє́нїѧ, недꙋ́ги ѡ҆чища́ющее и҆ стра̑сти  ѿгонѧ́ющее неви̑димыѧ, ꙗ҆зы́ки и҆ноплемє́нныѧ  побѣжда́ющее ꙗ҆́вѣ, побѣ̑ды подаю́щее всегда̀  вѣ̑рнымъ, благослове́нїе и҆ ве́лїю ми́лость. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Мѣ́стꙋ, и҆дѣ́же стоѧ́сте но́зѣ гдⷭ҇ни, вѣ́рою  покланѧ́ющесѧ, ꙗ҆́коже прⷪ҇ро́къ речѐ: хрⷭ҇та̀  славосло́вимъ распе́ншагосѧ и҆ сраспе́нша прегрѣшє́нїѧ  на̑ша: ю҆́же ѿ дре́ва разори́вшаго клѧ́твꙋ, и҆  примири́вша ѻ҆ц҃ꙋ̀ ѿстоѧ́щыѧ ѿню́дъ помышле́ньми.  рꙋчны̑ѧ же є҆гѡ̀ и҆ ножны̑ѧ гвѡ́здїѧ, копїѐ и҆ тро́сть,  гꙋ́бꙋ и҆ вѣне́цъ ѡ҆блобыза́юще, досаждє́нїѧ и҆  нарꙋга̑нїѧ, и҆ и҆́на є҆ли̑ка под̾ѧ́тъ, че́стнѣ  почита́емъ, и҆́миже спасо́хомсѧ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Всѧ̑ оу҆́ды хрⷭ҇тꙋ̀ сраспне́мъ, и҆ мі́рови  оу҆мертви́мсѧ, и҆ мїроде́ржцꙋ хрⷭ҇тꙋ̀ по стопа́мъ  ходи́ти вожделѣ́вше, тогѡ́же на ра́мѣхъ бж҃е́ственный  крⷭ҇тъ но́симъ, ѿверже́нїемъ плотска́гѡ взыгра́нїѧ, и҆  похоте́й ѕлы́хъ, ꙗ҆́же дꙋ́шꙋ влекꙋ́тъ ко грѣхꙋ̀, томꙋ̀  мнѧ́ще предста́ти, и҆ зрѣ́ти того̀ на крⷭ҇тѣ̀  пригвожде́на, и҆ дꙋ́шꙋ свою̀ въ рꙋ́цѣ роди́телю со  и҆здыха́нїемъ преда́вша, ꙗ҆́кѡ да всегда̀ съ ни́мъ  бꙋ́демъ неразлꙋ́чни.  
И҆́ны стїхи̑ры бцⷣѣ, гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Є҆гда̀ гро́здъ ненасажде́нъ сꙋ́щъ, ꙗ҆́кѡ лоза̀  ѿрасти́ла є҆сѝ, оу҆зрѣ́вши на дре́вѣ повѣ́шена,  прободе́на же копїе́мъ въ бж҃е́ствєнныѧ ре́бра: что̀  сїѐ, глаго́лаше, сн҃е и҆ бж҃е мо́й; ка́кѡ и҆́же недꙋ́ги  всѧ̑ и҆ стра̑сти и҆сцѣлѧ́ѧй, стра̑сти терпи́ши,  безстра́стенъ сы́й по є҆стествꙋ̀ бж҃е́ственномꙋ; что́ ти  безбл҃года́тнїи лю́дїе бл҃года́телю, сїѧ̑ возда́ша  вмѣ́стѡ бл҃годѣѧ́нїй; вопїѧ́ше пречⷭ҇таѧ: но тогѡ̀  страстьмѝ, страсте́й мѧ̀ свободи́ти молѝ непреста́ннѡ,  ꙗ҆́кѡ да сла́влю тѧ̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Пла́чемъ всѝ, и҆ рꙋ́цѣ распростре́мъ, и҆ бїе́мъ въ  пє́рси, те́плѣ слезѧ́ще и҆ прекло́ньше колѣ̑на,  лице́мъ бїю́ще въ зе́млю прилѣ́жнѡ, и҆ воздыха̑нїѧ  возпꙋ́стимъ къ высотѣ̀, и҆̀же безмѣ́стными дѣ́лы  прогнѣ́вавшїи бг҃а, за́повѣдей є҆гѡ̀ ѿверже́нїемъ,  и҆зба́вити зовꙋ́ще въ бꙋ́дꙋщемъ сꙋдѣ̀ всѧ́кагѡ мꙋче́нїѧ,  и҆̀же тебѐ ѡ҆печа́лившыѧ, и҆ ѡ҆браща́ющыѧсѧ, мольба́ми  мт҃ре твоеѧ̀: за ни́хже крⷭ҇тъ претерпѣ́лъ є҆сѝ  вопло́щьсѧ, и҆ твоегѡ̀ црⷭ҇твїѧ прича́стники сотворѝ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Комꙋ̀ оу҆подо́биласѧ є҆сѝ дꙋшѐ, оу҆спѣва́ющи въ  го́ршихъ всегда̀, и҆ прилага́ющи безꙋ́мнѡ твои̑мъ  ꙗ҆́звамъ стрꙋ́пы мно́жайшыѧ, ꙗ҆́кѡ всетѣле́снѣй бы́ти  ꙗ҆́звѣ: не помышлѧ́ющи, ꙗ҆́кѡ сꙋдїѧ̀ приближа́етсѧ,  є҆мꙋ́же предста́неши воспрїѧ́ти по дѣѧ́нїємъ, вины̀ и҆  томлє́нїѧ; но ѡ҆бра́щшисѧ припадѝ къ дв҃ѣ зовꙋ́щи:  влⷣчце влⷣчце, не пре́зри мѧ̀ прогнѣ́вавшаго бг҃а  бл҃гомлⷭ҇тиваго, и҆з̾ тебѐ на сп҃се́нїе чл҃вѣ́кѡвъ  ро́ждшагосѧ, и҆ распе́ншагосѧ пло́тїю. 
Сла́ва, и҆ ны́нѣ, крⷭ҇тобг҃оро́диченъ: Подо́бенъ:  Ра́дꙋйсѧ:  
И҆збавле́нїе на́съ ра́ди, и҆ цѣ́нꙋ вели́кꙋю,  пречⷭ҇тꙋю кро́вь твою̀ и҆зво́лилъ є҆сѝ да́ти  безгрѣ́шне хрⷭ҇тѐ мо́й, всѣ̑мъ хотѧ́й сп҃се́нїе  полꙋчи́ти. тѣ́мже тѧ̀ зрѧ́щи пригвожде́на мт҃и твоѧ̀,  рыда́ющи власы̀ терза́ше своѧ̑, глаго́лющи: ча́до,  а҆́гнче всенепоро́чный, мі́ръ хотѧ̀ и҆зба́вити честно́ю  твое́ю кро́вїю, ѿ ѻ҆́чїю мое́ю ка́кѡ заше́лъ є҆сѝ  сп҃се, незаходи́мое сл҃нце, всѣ̑мъ подаѧ́й  просвѣще́нїе, и҆ ми́ръ, и҆ ве́лїю млⷭ҇ть. 
Та́же, Свѣ́те ти́хїй: Прокі́менъ дню̀: И҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры, гла́съ є҃: 
Гдⷭ҇и, при мѡѷсе́и и҆ногда̀ прⷪ҇ро́цѣ, то́чїю  ѡ҆́бразъ крⷭ҇та̀ твоегѡ̀ ꙗ҆влѧ́емъ, побѣжда́ше врагѝ  твоѧ̑. ны́нѣ же са́мый крⷭ҇тъ тво́й и҆мꙋ́ще, по́мощи  про́симъ: оу҆крѣпѝ цр҃ковь твою̀, мно́гїѧ ра́ди  млⷭ҇ти, чл҃вѣколю́бче. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Крⷭ҇тъ тво́й хрⷭ҇тѐ, а҆́ще и҆ дре́во ви́димо є҆́сть  сꙋщество́мъ, но бж҃е́ственною ѡ҆дѣ́ѧно є҆́сть си́лою:  и҆ чꙋ́вственнѡ мі́рови ꙗ҆влѧ́ѧсѧ, мы́сленнѡ на́ше  чꙋдотвори́тъ спасе́нїе. є҆мꙋ́же покланѧ́ющесѧ, сла́вимъ  тѧ̀ сп҃се, поми́лꙋй на́съ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ, наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Ѡ҆ земны́хъ всѣ́хъ неради́вше, и҆ на мꙋ̑ки  мꙋ́жески дерзнꙋ́вше, бл҃же́нныхъ наде́ждъ не  погрѣши́сте: но нбⷭ҇номꙋ црⷭ҇твїю наслѣ̑дницы бы́сте,  прехва́льнїи мч҃нцы, и҆мꙋ́ще дерзнове́нїе къ  чл҃вѣколюби́вомꙋ бг҃ꙋ, мі́рꙋ оу҆мире́нїе и҆спроси́те,  и҆ дꙋша́мъ на́шымъ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Зрѧ́щи дре́вле  а҆́гнца и҆ сн҃а своего̀ дв҃а мт҃и и҆ всебл҃же́ннаѧ  ѻ҆трокови́ца, на крⷭ҇тѣ̀ возвы́шена, вопїѧ́ше слезѧ́щи:  оу҆вы̀ мнѣ̀ сн҃е мо́й, ка́кѡ оу҆мира́еши, бг҃ъ  є҆стество́мъ сы́й безсме́ртенъ; 
Та́же, Ны́нѣ ѿпꙋща́еши раба̀ твоего̀ влⷣко:  Трист҃о́е. По Ѻ҆́ч҃е на́шъ: тропа́рь ст҃о́мꙋ. Та́же  є҆ктенїа̀, и҆ ѿпꙋ́стъ. 
Въ четверто́къ на повече́рїи,  
канѡ́нъ прест҃ѣ́й бцⷣѣ, гла́съ є҃. 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни, мы́шцею высо́кою хрⷭ҇то́съ и҆стрѧсѐ,  і҆и҃лѧ же сп҃сѐ, побѣ́днꙋю пѣ́снь пою́ща. 
Дрꙋгі́й ра́й зна́емъ тѧ̀ мы́сленный без̾ сравне́нїѧ,  дв҃о бг҃оневѣ́сто, ѡ҆долѣва́ющїй и҆́же во є҆де́мѣ  раю̀, бг҃омт҃и: ты́ бо нетлѣ́нїе человѣ́кѡмъ прозѧбла̀  є҆сѝ. 
Дре́во жи́зни ѡ҆б̾ѧ́ти въ раѝ а҆да́мъ возбране́нъ  бы́сть, ѿ дре́ва причасти́всѧ разꙋ́мнагѡ: безсме́ртїе  же подадѐ, пло́ть ѿ тебѐ дв҃о прїе́мый. 
Сла́ва: Пе́рвѣе ѿ землѝ со́зданъ бы́сть а҆да́мъ,  пречⷭ҇тыма рꙋка́ма вседержи́телѧ: ѿ тебе́ же бцⷣе дв҃о  роди́сѧ без̾ сѣ́мене но́вый а҆да́мъ, зижди́тель  человѣ́чества. 
И҆ ны́нѣ: Бе́здна послѣ́днѧѧ ѡ҆бы́де мѧ̀  безмѣ́рныхъ прегрѣше́нїй, и҆ во глꙋбинꙋ̀ низво́дитъ мѧ̀  лю́тагѡ ѿча́ѧнїѧ: ро́ждшаѧ бе́зднꙋ млⷭ҇рдїѧ,  оу҆скорѝ, и҆ сп҃си́ мѧ. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀ оу҆твердѝ, є҆ди́не  бл҃же и҆ чл҃вѣколю́бче. 
И҆́же живѡ́тнымъ садѡ́мъ зе́млю сотвори́вый  роди́тельницꙋ, не сꙋ́щымъ на не́й пе́рвѣе, ѿ  неискꙋсомꙋ́жныѧ жены̀ а҆́бїе ꙗ҆́кѡ ѿ землѝ,  безсѣ́менный воплоща́емь прише́лъ є҆сѝ сло́ве бж҃їй  неизмѣ́нный. 
Ты̀ є҆сѝ земноро́дныхъ наде́жда и҆ по́мощь, и҆  ра́дость, и҆ покро́въ, и҆ прибѣ́жище, влⷣчце мт҃и  живота̀. тѣ́мже мо́лимъ: твою̀ по́мощь низпослѝ всѣ̑мъ  пою́щымъ тѧ̀. 
Сла́ва: Недꙋ́гꙋющїй напа́стьми лю́тыми ѡ҆держи́ми,  вседѣ́телю ще́дре, и҆́же всѧ́ческихъ бж҃е, трист҃ꙋ́ю  твою̀ ски́нїю приво́димъ тѝ всѝ въ мл҃твꙋ, и҆ вопїе́мъ  тѝ: разрѣшѝ ѡ҆бдержа́нїѧ ра̑бъ твои́хъ. 
И҆ ны́нѣ: Смꙋща́етъ мѧ̀ лю́тѣ грѣхо́внаѧ волна̀, во  глꙋбинꙋ̀ прегрѣше́нїй низвлеча̀, пречⷭ҇таѧ, и҆ бꙋ́рѧ  сопроти́вныхъ помышле́нїй ѡ҆бꙋрева́етъ дꙋ́шꙋ мою̀:  ѡ҆корми́телѧ ро́ждшаѧ, оу҆скорѝ и҆з̾ѧ́ти раба̀  твоего̀. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
Є҆́ѵа повинꙋ́вшисѧ ѕмі́ю, родѝ печа́ль жена́мъ: ты́  же дв҃о вѣ́ровавши бж҃їимъ вѣща́нїємъ, всемꙋ̀ мі́рꙋ  ра́дость процвѣла̀ є҆сѝ. 
Пе́рвѣе ѿ ре́бръ а҆да́мовыхъ рожде́на є҆́ѵа:  ны́нѣ же бг҃ъ ѿ мт҃ре бг҃оневѣ́сты, є҆го́же  воплоще́нна дв҃а без̾ ѻ҆ц҃а̀ родила̀ є҆́сть.  
Сла́ва: Є҆́ѵа ра́дꙋетсѧ, дре́внѧгѡ бо прама́тернѧ  ѡ҆сꙋжде́нїѧ свобожде́нꙋ ѻ҆трокови́ца показа̀, ꙗ҆́же  сꙋдїю̀ заче́ншаѧ нетлѣ́ннѡ, и҆ ро́ждшаѧ млⷭ҇рдаго. 
И҆ ны́нѣ: Житїѐ моѐ прегрѣше́нїй и҆спо́лнисѧ,  по́мыслъ же стра́стенъ, и҆ дꙋша̀ моѧ̀ ѡ҆сꙋжде́на: тѣ́мже  твои́мъ бл҃гоꙋтро́бїемъ поми́лꙋй, и҆ сп҃си́ мѧ влⷣчце. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Сто́лпъ и҆ ѻ҆́блакъ свѣ́та тѧ̀ ѡ҆брѣ́тше, дв҃о мт҃и  свѣтода́вца, и҆̀же по пꙋсты́ни ле́стнѣй ходѧ́щїи ѿ  лю̑тъ и҆збѣга́емъ. 
Ра́дꙋйсѧ ро́ждшаѧ бг҃а пло́тїю, пре́жде вѣ̑къ  рожде́ннаго ѿ ѻ҆ц҃а̀ безпло́тнѣ, ꙗ҆ви́тисѧ же а҆́бїе  на́мъ и҆зво́лившаго. 
Сла́ва: Со́лнце побѣди́сѧ твое́ю свѣ́тлостїю мр҃і́е:  ты́ бо свѣти́лы нб҃о оу҆краси́вшаго рꙋка́ма ѡ҆б̾ѧ́ла  є҆сѝ, и҆ ѿ твое́ю сосцꙋ̀ пита́ла є҆сѝ. 
И҆ ны́нѣ: Да не ѡ҆сꙋ́диши менѐ во ѻ҆́гнь  негаси́мый, хрⷭ҇тѐ сп҃се мо́й, мольба́ми чⷭ҇тыѧ,  ро́ждшїѧ тѧ̀. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведи́ мѧ ꙗ҆́кѡ бл҃гоꙋтро́бенъ. 
И҆́же въ ки́тѣ сп҃сшаго прⷪ҇ро́ка дре́вле і҆ѡ́нꙋ,  невре́днѡ носи́ла є҆сѝ во оу҆тро́бѣ твое́ю чꙋ́днаго  бг҃а чⷭ҇таѧ приснодв҃о. 
Держа́щаго гдⷭ҇а морѧ̀, пречⷭ҇таѧ дв҃о бг҃а небꙋ́рнѡ,  ꙗ҆́коже си̑лы носѧ́щи, сла́ное возмꙋще́нїѧ льстѝ  оу҆спи́ла є҆сѝ. 
Сла́ва: Всѧ́ческихъ тишинꙋ̀ ро́ждши пречⷭ҇таѧ хрⷭ҇та̀,  ꙗ҆̀же къ немꙋ̀ бл҃гоꙋкротѝ мл҃твами твои́ми, ю҆́же на  мѧ̀ страсте́й непостоѧ́ннꙋю бꙋ́рю.  
И҆ ны́нѣ: Въ де́нь печа́ли, є҆гда̀ хощꙋ̀ тѣле́сныхъ  соꙋ́зъ разрѣши́тисѧ, предста́ни мѝ, и҆ ѡ҆бдержа́нїѧ  бѣсо́вскагѡ и҆схитѝ.  
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ є҃: 
На крⷭ҇тѣ̀ зрѧ́щи тѧ̀ хрⷭ҇тѐ мт҃и твоѧ̀ во́лею  посредѣ̀ разбѡ́йникꙋ ви́сѧща, растерза́ющисѧ мт҃рски  оу҆тро́бою, глаго́лаше: безгрѣ́шне сн҃е, ка́кѡ  непра́веднѡ на крⷭ҇тѣ̀ ꙗ҆́коже ѕлодѣ́й распѧ́тсѧ,  и҆́же человѣ́ческїй ѡ҆живи́ти хотѧ̀ ро́дъ, ꙗ҆́кѡ  пребл҃гі́й; 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇и, пла́мень  оу҆гасѝ, ѻ҆́троки ѡ҆росѝ согла́снѡ пою́щыѧ: бж҃е  бл҃гослове́нъ є҆сѝ. 
И҆́же къ пра́ѻтцꙋ а҆враа́мꙋ прише́ствїе бг҃ъ  совершѝ, сн҃ъ тво́й бы́въ: и҆ сѣ́мѧ є҆гѡ̀ во ꙗ҆зы́ки  бл҃гословѝ, бл҃гослове́ннаѧ. 
Ты̀ лѣ́ствица є҆сѝ і҆а́кѡвлѧ нескве́рнаѧ: мт҃рь бо  є҆ди́нꙋ тѧ̀ бг҃ъ написа̀, є҆ѧ́же ра́ди бг҃ъ совокꙋпѝ  ѻ҆́нагѡ и҆сча̑дїѧ. 
Сла́ва: Превозноси́мый со ѻ҆ц҃е́мъ и҆ дх҃омъ сн҃ъ,  и҆збра́въ тебѐ чⷭ҇таѧ, ѕѣлѡ̀ возлюбѝ въ жили́ще себѣ̀  воплоща́емь. 
И҆ ны́нѣ: Бг҃а, є҆го́же родила̀ є҆сѝ, всегда̀  молѝ, ѿча́ѧннаго мѧ̀ сп҃стѝ, и҆ оу҆лꙋчи́ти  просты́ню, вѣ́рою вопїю́щемꙋ: бж҃е бл҃гослове́нъ є҆сѝ. 
Пѣ́снь и҃ 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки.  
И҆спыта́нїѧ твоѐ оу҆бѣга́етъ ржⷭ҇тво̀ дв҃о, вѣ́рою  же ꙗ҆влѧ́етсѧ вопїю́щымъ: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те є҆го̀ во вѣ́ки.  
Всѧ́кѡ дв҃и́ческїѧ не ѿпа́дши сла́вы, ма́терскою  ѡ҆богати́ласѧ є҆сѝ че́стїю, безневѣ́стнаѧ: вѣ́сть  и҆́же сїѧ̑ ꙗ҆́вѣ чꙋдодѣ́йствовавый, є҆гѡ́же  превозно́симъ во вѣ́ки. 
Сла́ва: Ви́ждь бл҃га́ѧ пречⷭ҇таѧ, смире́нныѧ моеѧ̀  дꙋшѝ ѡ҆ѕлобле́нїе, и҆ болѣ́знь премѣнѝ вско́рѣ: да  тѧ̀ сла́влю во вѣ́ки. 
И҆ ны́нѣ: Прїимѝ млⷭ҇тивнѡ твою̀ мт҃рь сло́ве,  молѧ́щꙋюсѧ сп҃стѝ твоѧ̑ лю́ди бл҃же, ꙗ҆̀же стѧжа́лъ  є҆сѝ честно́ю твое́ю кро́вїю: да тебѐ бл҃гослови́мъ во  всѧ̑ вѣ́ки. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила: бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ.  
Бцⷣе влⷣчце, оу҆молѝ покланѧ́емꙋю трⷪ҇цꙋ, ѿ  неѧ́же безстра́стнѡ є҆ди́наго пло́тїю на́мъ родила̀  є҆сѝ, оу҆мири́ти сꙋ́щыѧ на землѝ, и҆ разрѣше́нїю  прегрѣше́нїй пою́щымъ тѧ̀ дарова́тисѧ. 
А҆́ще и҆ є҆ди́нъ разꙋмѣ́етсѧ лице́мъ є҆мманꙋ́илъ,  но є҆стество́мъ сꙋгꙋ́бъ: се́ бо двѣ̀ возвѣща́ѧ вѡ́ли,  ꙗ҆̀же въ не́мъ и҆ дѣ̑йства, є҆гѡ́же роди́тельницꙋ  бцⷣꙋ и҆сповѣ́дꙋемъ. 
Сла́ва: Себѐ рыда́ю помышлѧ́ѧ мои́хъ грѣхѡ́въ  мно́жество, и҆ страсте́й возшє́ствїѧ, дꙋшѝ моеѧ̀  оу҆ны̑нїѧ, и҆ оу҆ма̀ моегѡ̀ и҆зстꙋплє́нїѧ,  ѿча́ѧннаго мѧ̀ сп҃се́нїѧ сподо́би. 
И҆ ны́нѣ: Вразѝ моѝ наше́дше гдⷭ҇и, ꙗ҆́коже  разбѡ́йницы, вы́шнюю свѣ́тлꙋю и҆ свѣтови́днꙋю ѻ҆де́ждꙋ  совле́кше, и҆ ра̑ны мѝ наложи́ша мнѡ́ги: ты̀ предста́вши  є҆́ле жи́ва возста́ви. 
Та́же, Досто́йно є҆́сть: И҆ покло́нъ. Та́же,  Трист҃о́е. По Ѻ҆́ч҃е на́шъ: тропарѝ, и҆ про́чее  ѻ҆бы́чно, и҆ ѿпꙋ́стъ. 
Въ пѧто́къ оу҆́тра, 
По а҃-мъ стїхосло́вїи сѣда́льны крⷭ҇тны, гла́съ є҃: 
Мѣ́сто ло́бное ра́й бы́сть: то́чїю бо водрꙋзи́сѧ  дре́во крⷭ҇тное, а҆́бїе и҆зрастѝ гро́здъ живо́тный,  тебѐ сп҃се въ на́ше весе́лїе, сла́ва тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Распе́ншагосѧ сп҃са и҆ и҆зба́вителѧ на́шего во́лею  ꙗ҆́кѡ вѣ́сть, и҆ ꙗ҆́коже бл҃гоизво́ли, воспои́мъ  вѣ́рнїи, и҆ просла́вимъ: ꙗ҆́кѡ пригвоздѝ на крⷭ҇тѣ̀  грѣхѝ человѣ́кѡвъ, и҆збавлѧ́ѧ ѿ ле́сти ро́дъ  чл҃вѣ́ческїй, и҆ црⷭ҇твїѧ сподо́билъ є҆́сть.  
Сла́ва, и҆ ны́нѣ, крⷭ҇тобг҃оро́диченъ: На крⷭ҇тѣ́ тѧ  хрⷭ҇тѐ, зрѧ́щи мт҃и твоѧ̀, во́лею посредѣ̀ разбѡ́йникꙋ  ви́сѧща, растерза́ющисѧ мт҃рски оу҆тро́бою, глаго́лаше:  безгрѣ́шный сн҃е, ка́кѡ без̾ пра́вды на крⷭ҇тѣ̀ ꙗ҆́кѡ  ѕлодѣ́й пригвозди́лсѧ є҆сѝ, ро́дъ человѣ́ческїй  ѡ҆живи́ти хотѧ̀ ꙗ҆́кѡ пребл҃гі́й; 
По в҃-мъ стїхосло́вїи сѣда́льны крⷭ҇тны, гла́съ є҃: 
Распѧ́тїе претерпѣ́въ твое́ю во́лею, и҆ ѿ тлѝ  человѣ́ки свободи́лъ є҆сѝ сп҃се! воспѣва́емъ  вѣ́рнїи, и҆ покланѧ́емсѧ тѝ, ꙗ҆́кѡ просвѣти́лъ є҆сѝ  на́съ си́лою крⷭ҇тною, и҆ всѝ прославлѧ́емъ тѧ̀  чл҃вѣколю́бче ще́дрый, ꙗ҆́кѡ жизнода́вца и҆ гдⷭ҇а. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Во́лею ще́дре крⷭ҇тъ претерпѣ́лъ є҆сѝ, и҆ дре́внюю  клѧ́твꙋ ꙗ҆́же ра́ди снѣ́ди, ꙗ҆́кѡ всеси́льный бг҃ъ ты̀  потреби́лъ є҆сѝ. тѣ́мже бж҃е́ствєнныѧ и҆ честны̑ѧ  стра̑сти твоѧ̑ влⷣко хрⷭ҇тѐ, пое́мъ и҆ покланѧ́емсѧ  славосло́вѧще непреста́ннѡ, є҆́же па́че сло́ва  смотре́нїе твоѐ.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Мч҃нченъ: Сїѧ́етъ дне́сь па́мѧть стрⷭ҇тоте́рпєцъ  и҆́мать бо и҆ ѿ нб҃съ зарю̀: ли́къ а҆́гг҃льскїй  торжествꙋ́етъ, и҆ человѣ́ческїй ро́дъ спра́зднꙋетъ.  тѣ́мже мо́лѧтсѧ гдⷭ҇еви, поми́ловатисѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а  твоегѡ̀ бг҃обл҃года́тнаѧ, і҆́дѡльскаѧ пре́лесть всѧ̀  оу҆праздни́сѧ, и҆ де́мѡнскаѧ крѣ́пость попра́сѧ. сегѡ̀  ра́ди вѣ́рнїи по до́лгꙋ тѧ̀ при́снѡ пое́мъ, и҆  бл҃гослови́мъ, и҆ бцⷣꙋ вои́стиннꙋ и҆сповѣ́дающе тѧ̀  велича́емъ.  
По г҃-мъ стїхосло́вїи сѣда́льны, гла́съ є҃:  
Подо́бенъ: Собезнача́льное сло́во: 
На крⷭ҇тѣ́ тѧ пригвожде́на, и҆ оу҆снꙋ́вша,  а҆́гг҃льстїи чи́нове ви́дѣвше, оу҆жасо́шасѧ, і҆и҃се  всѣ́хъ цр҃ю̀: и҆ побѣжде́ни быва́хꙋ а҆́бїе бѣсо́вствїи  полцы̀, и҆ сокрꙋши́шасѧ верєѝ а҆́дѡвы: и҆ сме́ртное  мꙋчи́тельство низложи́сѧ, и҆ сꙋ́щїи во гробѣ́хъ ме́ртвїи  воскресо́ша. 
Ѿ дре́ва го́ресть а҆да́мъ ѡ҆б̾ѧ́тъ, къ тлѣ́нїю  попо́лзсѧ за́вистїю ѕмїи́ною: тебѣ́ же пригвожде́нꙋ  бы́вшꙋ і҆и҃се, живота̀ наслади́сѧ, и҆ дре́ва ра́ди  крⷭ҇тнагѡ па́ки вселѧ́емь быва́етъ на нб҃сѣ́хъ. и҆  оу҆праздни́сѧ ѕмі́й, и҆ тлѧ̀ поже́рта бы́сть: и҆ всѝ  сла́вꙋ тѝ прино́симъ. 
Сла́ва, и҆ ны́нѣ: крⷭ҇тобг҃оро́диченъ: Вознесе́на на  дре́во ꙗ҆́кѡ ви́дѣ, ро́ждшаѧ тѧ̀ сп҃се, болѣ́зней  кромѣ̀, рыда́ше съ пла́чемъ, и҆ взыва́ше: оу҆вы̀ мнѣ̀  сладча́йшїй сн҃е, оу҆ѧзвлѧ́юсѧ дꙋше́ю, на крⷭ҇тѣ̀  зрѧ́щи тѧ̀ пригвожде́на посредѣ̀ двою̀ ѕлѡдѣ́ю, сꙋдо́мъ  ѕлодѣ́йственнымъ. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, творе́нїе  кѵ́ръ і҆ѡ́сифа, [є҆го́же краегране́сїе: Страсте́й мѧ̀  сп҃са́еши стрⷭ҇тїю твое́ю хрⷭ҇тѐ мо́й.] Гла́съ є҃: 
Пѣ́снь а҃ 
І҆рмо́съ: Сп҃си́телю бг҃ꙋ, въ мо́ри лю́ди немо́крыми  нога́ми наста́вльшемꙋ, и҆ фараѡ́на со всево́инствомъ  пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ  просла́висѧ.  
Страстоꙋбі́йственнꙋю хрⷭ҇тѐ, хотѣ́нїемъ твои́мъ  претерпѣ́лъ є҆сѝ стра́сть, и҆ оу҆би́лъ є҆сѝ въ раѝ  дре́вле на́съ оу҆би́вшаго: тѣ́мже твою̀ сла́вимъ  бл҃госты́ню. 
Воздви́глсѧ є҆сѝ на крⷭ҇тъ, и҆ низпаде́сѧ вра́гъ: и҆  па́дшїи воздвиго́хомсѧ, и҆ ра́йстїи жи́тели хрⷭ҇тѐ,  бы́хомъ, держа́вꙋ сла́вѧще црⷭ҇твїѧ твоегѡ̀. 
Мч҃нченъ: Щито́мъ кре́стнымъ воѡрꙋжи́вшесѧ до́брѣ, къ  боре́нїю всѧ́комꙋ бѣсо́вскомꙋ ѡ҆полчи́стесѧ премꙋ́дрїи  великомч҃нцы: и҆ того̀ побѣди́вше, сла́вꙋ полꙋчи́сте. 
Мч҃нченъ: Ꙗ҆́кѡ а҆́гнцы честні́и, на́съ ра́ди  страда́льцы а҆́гнцꙋ пожре́номꙋ принесо́стесѧ, нечи̑стыѧ  жє́ртвы ꙗ҆́вѣ оу҆ста́вльше: тѣ́мже оу҆бл҃жа́емъ  ва́съ всехва́льнїи. 
Бг҃оро́диченъ: Но́во ѻ҆троча̀ на́мъ ве́тхаго де́ньми,  чⷭ҇таѧ дв҃о родила̀ є҆сѝ, ѡ҆бетша́вшее є҆стество̀  человѣ́ческое ѡ҆бновлѧ́юща, всенепоро́чнаѧ,  бж҃е́ственною стра́стїю свое́ю.  
Дрꙋгі́й канѡ́нъ прест҃ѣ́й бцⷣѣ, і҆рмо́съ то́йже. 
Бл҃гоꙋтро́бїѧ и҆сто́чникъ, и҆ предста́тельницꙋ те́плꙋю  вѣ́мъ тѧ̀ всенепоро́чнаѧ, дв҃о мт҃и мр҃і́е, и҆ взыва́ю  тѝ: поми́лꙋй и҆ оу҆ще́дри смире́ннꙋю мою̀ дꙋ́шꙋ. 
Въ нѣ́дрѣхъ твои́хъ сн҃ъ бж҃їй чⷭ҇таѧ, всели́всѧ, и҆  воспрїѧ́тъ человѣ́ческое сꙋщество̀ ꙗ҆́кѡ пребл҃гі́й,  всѣ́хъ и҆зба́ви ѿ тлѝ ѕмі́евы. 
Просвѣще́нїе мѝ бꙋ́ди, и҆ сп҃се́нїю наде́жда  бг҃ороди́тельнице всенепоро́чнаѧ, прегрѣше́нїй  разрѣша́ющи плени̑цы, и҆ и҆збавлѧ́ющи мѧ̀ бꙋ́дꙋщїѧ мꙋ́ки  и҆ ѡ҆сꙋжде́нїѧ. 
Помышле́нїй лꙋка́выхъ смире́ннꙋю мою̀ дꙋ́шꙋ свободѝ,  бг҃ороди́тельнице: и҆ жили́ще бж҃їе тꙋ̀ содѣ́лай, да по  до́лгꙋ тѧ̀ сла́влю всегда̀. 
Пѣ́снь г҃ 
І҆рмо́съ: Си́лою крⷭ҇та̀ твоегѡ̀ хрⷭ҇тѐ, оу҆твердѝ  моѐ помышле́нїе, во є҆́же пѣ́ти и҆ сла́вити  сп҃си́тельное твоѐ вознесе́нїе.  
Оу҆вѧда́еши плода̀ тлю̀, на дре́во сп҃се  воздвиза́емь, и҆ нетлѣ́нїѧ и҆сто́чники на́мъ ѿ ре́бръ  и҆сточа́еши, влⷣко. 
Закла́сѧ на крⷭ҇тѣ̀ ꙗ҆́коже а҆́гнецъ, пра́ги  назна́менꙋѧ дꙋ́шъ на́шихъ бж҃е́ственною твое́ю кро́вїю  влⷣко: тѣ́мже тѧ̀ со стра́хомъ сла́вимъ. 
Мч҃нченъ: Вѧ́жеми хрⷭ҇тѡ́вы страда́льцы, и҆  многоѡбра́знѣ оу҆ранѧ́еми, и҆ ѕвѣрє́мъ помета́еми,  непрело́жни пребы́сте. 
Мч҃нченъ: Ꙗ҆́коже гро́здїе вїногра́да живо́тнагѡ,  мꙋче́нїѧ вїно̀ и҆сточи́ша, вѣ́рныхъ сердца̀ веселѧ́щее,  бг҃а на́шегѡ мч҃нцы. 
Бг҃оро́диченъ: Жи́зни на́мъ хода́тай чⷭ҇таѧ,  оу҆мира́ѧ на дре́вѣ ꙗ҆ви́сѧ тво́й сн҃ъ же и҆ гдⷭ҇ь,  прославлѧ́ѧй пою́щыѧ тѧ̀.  
И҆́нъ І҆рмо́съ то́йже. 
Въ ро́въ поги́бельный лю́тыхъ согрѣше́нїй впа́дша  мѧ̀, бг҃ороди́тельнице, и҆зведѝ бл҃гоꙋтро́бною твое́ю  бл҃гостїю. 
Къ ве́черꙋ житїѧ̀ прише́дъ, и҆ недоꙋмѣ́нїемъ  ѡ҆держи́мь є҆́смь, вопїю́ ти всепѣ́таѧ: ты̀ помо́щница  мѝ ꙗ҆ви́сѧ. 
Ст҃а́ѧ бцⷣе чⷭ҇таѧ, пода́ждь разрѣше́нїе  прегрѣше́нїй мои́хъ: и҆ сп҃се́нїе мѝ и҆спросѝ, и҆  ра́дованїе вѣ́чное. 
Ка́плю мѝ сле́зъ чⷭ҇таѧ пода́ждь, ꙗ҆́кѡ да ѿ  се́рдца моегѡ̀ ѿженꙋ̀ недоꙋмѣ́нїе, и҆ и҆́скреннѡ  воспою́ тѧ. 
Пѣ́снь д҃ 
І҆рмо́съ: Оу҆слы́шахъ слꙋ́хъ си́лы крⷭ҇та̀, ꙗ҆́кѡ  ра́й ѿве́рзесѧ и҆́мъ, и҆ возопи́хъ: сла́ва си́лѣ  твое́й гдⷭ҇и. 
Є҆гда̀ заше́лъ є҆сѝ на крⷭ҇тѣ̀ пра́вды сл҃нце  хрⷭ҇тѐ, свѣ́тъ невече́рнїй возсїѧ́лъ є҆сѝ на́мъ,  пою́щымъ твоѐ, сло́ве, стра́шное смотре́нїе. 
Стоѧ́щꙋ тѝ сꙋдїѐ, и҆ногда̀ пред̾ сꙋди́щемъ хрⷭ҇тѐ,  ѡ҆сꙋди́лъ є҆сѝ непра́веднаго врага̀: и҆ распѧ́лсѧ  є҆сѝ посредѣ̀ непра́ведныхъ, на́съ ѡ҆правда́ѧ.  
Мч҃нченъ: Вѣнча́еми побѣди́тельнѡ, гдⷭ҇ни  страда́льцы, неви́димаго посрами́ша врага̀, и҆ взыва́хꙋ:  сла́ва си́лѣ твое́й гдⷭ҇и. 
Мч҃нченъ: Неꙋвѧда́ємыѧ цвѣ́ты мы́сленнагѡ раѧ̀  многоцѣ̑нныѧ сосꙋ́ды, хрⷭ҇тѡ́вы стрⷭ҇тоте́рпцы, вѣ́рою  сше́дшесѧ да почти́мъ. 
Бг҃оро́диченъ: Є҆гда̀ оу҆зрѣ́ла на крⷭ҇тѣ̀  хрⷭ҇та̀, є҆го́же родила̀ є҆сѝ чⷭ҇таѧ, диви́ласѧ є҆сѝ  неизрече́нномꙋ є҆гѡ̀ долготерпѣ́нїю: тѣ́мже тѧ̀ съ  ни́мъ прославлѧ́емъ. 
И҆́нъ І҆рмо́съ то́йже. 
Ѡ҆ содѣ́ѧнїихъ мои́хъ лꙋка́выхъ, и҆ прегрѣше́нїихъ  мно́гихъ, кто̀ возмо́жетъ оу҆моли́ти сꙋдїю̀, а҆́ще не  ты̀ чⷭ҇таѧ, є҆ди́на согрѣша́ющихъ застꙋ́пнице; 
Мно́гими мѧ̀ па́дша прегрѣше́нїи, и҆ грѣхѝ  поработи́вша мою̀ дꙋ́шꙋ, воздви́гни си́лою твое́ю  пречⷭ҇таѧ, и҆ разрѣши́ мѧ мл҃твою ѿ рабо́ты. 
Ꙗ҆́кѡ ро́ждшаѧ творца̀ и҆ цр҃ѧ̀ всѧ́ческихъ, бцⷣе  всенепоро́чнаѧ чⷭ҇таѧ, ты́ мѧ и҆зба́ви всѧ́кагѡ  скве́рнагѡ согрѣше́нїѧ.  
Себѐ сама́го пла́чꙋ, є҆гда̀ въ помышле́нїе прїидꙋ̀  мно́гихъ мои́хъ прегрѣше́нїй, и҆ ѻ҆гнѧ̀ негаси́магѡ:  молю́сѧ, да́ждь мѝ вре́мѧ покаѧ́нїѧ, пречⷭ҇таѧ. 
Пѣ́снь є҃ 
І҆рмо́съ: Оу҆́тренююще вопїе́мъ тѝ гдⷭ҇и, сп҃си́ ны:  ты́ бо є҆сѝ бг҃ъ на́шъ, ра́звѣ во тебѐ и҆но́гѡ не  зна́емъ. 
Ка́менїе тѧ̀ на ка́мени ѡ҆щꙋти́вше хрⷭ҇тѐ,  воздви́жена, распадо́шасѧ, и҆ землѝ потрѧсо́шасѧ  ѡ҆снова̑нїѧ. 
Ѿложѝ свѣ́тлость со́лнце, воздви́женꙋ тебѣ̀ на  дре́во, сл҃нце пра́ведное долготерпѣли́ве. 
Мч҃нченъ: Чꙋде́съ блиста́ете ст҃і́и свѣ́тлостїю,  тьмꙋ̀ ѿгонѧ́юще болѣ́зней дꙋ́хомъ. 
Мч҃нченъ: Разсѣка́ема бѣ́ша тѣлеса̀ ва̑ша мечѝ,  дх҃ъ же бж҃е́ственныѧ любвѐ не ѿсѣка́емь и҆мѣ́сте  мч҃нцы.  
Бг҃оро́диченъ: Ви́дѣвши на крⷭ҇тъ воздви́жена сп҃са,  рыда́ющи восклица́ше, дв҃о мт҃и всенепоро́чнаѧ. 
И҆́нъ І҆рмо́съ то́йже. 
Всетѣле́снꙋю мѝ ꙗ҆́звꙋ прїе́мшꙋ грѣха̀, бы́лїемъ  оу҆врачꙋ́й млⷭ҇рдїѧ твоегѡ̀ влⷣчце. 
Тече́нїе тлѣ́нїю дре́вле оу҆ста́вила є҆сѝ  бж҃е́ственнымъ ржⷭ҇тво́мъ: и҆ ны́нѣ прегрѣше́нїй мои́хъ  оу҆ста́ви тече́нїе, пренепоро́чнаѧ. 
Поми́лꙋй и҆ оу҆ще́дри влⷣчце, дꙋ́шꙋ мою̀, и҆  и҆зба́ви ѡ҆сꙋжде́нїѧ, и҆ вѣ́чныѧ мꙋ́ки. 
При́зри и҆ оу҆слы́ши влⷣчце, гла́съ мо́й: и҆  молю́сѧ, и҆зба́ви мѧ̀ вѣ́чнагѡ мꙋче́нїѧ. 
Пѣ́снь ѕ҃ 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть, а҆́зъ же возопи́хъ къ тебѣ̀ чл҃вѣколю́бцꙋ, и҆  сп҃се́ мѧ десни́ца твоѧ̀ гдⷭ҇и. 
Крⷭ҇тъ на землѝ водрꙋжа́шесѧ, и҆ паде́нїе бѣсѡ́мъ  быва́ше: и҆ вѣ́ра оу҆твержде́нїѧ нача́ло прїима́ше, и҆  ѕло́ба ѿ среды̀ ѿгони́ма быва́ше. 
Со́лнце оу҆гасѐ, пло́ть твою̀ ꙗ҆́коже свѣщꙋ̀  возже́гшꙋ тѝ на дре́вѣ гдⷭ҇и: дра́хма же ѡ҆брѣта́шесѧ  погребе́наѧ мра́чными страстьмѝ. 
Мч҃нченъ: Воздви́женꙋ тѝ чл҃вѣколю́бче на дре́во,  ли́къ мч҃нкъ послѣ́дꙋющъ стопа́мъ твои̑мъ и҆мѣ́лъ  є҆сѝ, стрⷭ҇ти твое́й подо́бѧщьсѧ, безстра́стїю  хода́таицѣ. 
Мч҃нченъ: Пото́ки и҆зсꙋши́ли є҆стѐ прелє́стныѧ  кро́внымъ тече́нїемъ, и҆ ѻ҆́гнь оу҆гаси́сте чꙋ́ждїй  бѣсѡ́въ бж҃е́ственною росо́ю, вѣнцено́сцы мч҃нцы. 
Бг҃оро́диченъ: Ѻ҆рꙋ́жїе про́йде се́рдце твоѐ дв҃о  всенепоро́чнаѧ, є҆гда̀ распина́ема зижди́телѧ ви́дѣла  є҆сѝ, и҆ копїе́мъ бж҃е́ствєннаѧ ре́бра и҆скопава́єма. 
И҆́нъ І҆рмо́съ то́йже. 
Ѡ҆бы́де мѧ̀ бе́здна прегрѣше́нїй, и҆ глꙋбина̀  содержи́тъ мѧ̀ грѣхо́внаѧ, и҆ ко ѿча́ѧнїю прино́ситъ  поги́бельномꙋ: ст҃а́ѧ влⷣчце, ты́ мѧ ны́нѣ сп҃сѝ. 
Воздви́гни мѧ̀ лежа́ща на ѻ҆дрѣ̀ согрѣше́нїй,  прест҃а́ѧ влⷣчце: и҆ да́ждь мѝ ѡ҆сїѧ́нїе сп҃си́тельное  покаѧ́нїемъ. 
Ѡ҆чи́сти чл҃вѣколю́бче, мл҃твами чи́стѡ ро́ждшїѧ тѧ̀:  и҆ и҆зба́ви мі́ръ тво́й ѿ всѧ́кїѧ ско́рби, и҆ вѣ́чныѧ  сла́вы сподо́би. 
При́снѡ ѡ҆бѣщава́юсѧ дѣ́лъ ѕлы́хъ ѿстꙋпи́ти, но  всегда̀ лгꙋ̀, и҆ ѡ҆скорблѧ́ю влⷣкꙋ моего̀: пречⷭ҇таѧ  влⷣчце, ты́ ми да́ждь и҆справле́нїе. 
Пѣ́снь з҃ 
І҆рмо́съ: Въ пещѝ ѻ҆́гненнѣй пѣсносло́вцы сп҃сы́й  ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Да и҆зба́вимсѧ мы̀ сла́стнагѡ грѣха̀, же́лчи вкꙋси́лъ  є҆сѝ хрⷭ҇тѐ, сла́досте жи́зненнаѧ. 
Тебѣ̀ на дре́вѣ хрⷭ҇тѐ оу҆ѧ́звенꙋ, и҆сцѣлѣ́ша  ꙗ҆́звы а҆да́мѡвы многолѣ̑тныѧ. 
Мч҃нченъ: Свои́ми во́льными оу҆стремле́ньми  ѿлꙋчи́шасѧ ко страда́нїю, стрⷭ҇тоте́рпцы, и҆  побѣди́телїе ꙗ҆ви́шасѧ. 
Мч҃нченъ: Поче́тше бг҃а болѣ́зненнымъ безче́стїемъ,  и҆ вы́шнюю по́честь полꙋчи́сте страда́льцы. 
Бг҃оро́диченъ: По ржⷭ҇твѣ̀ чⷭ҇таѧ, ꙗ҆́коже и҆  пре́жде ржⷭ҇тва̀ пребыва́еши: бг҃ъ бо бѣ̀ рожде́йсѧ, да  ѡ҆божи́тъ человѣ́ки. 
И҆́нъ І҆рмо́съ то́йже. 
Бг҃ороди́тельнице чⷭ҇таѧ, не пре́зри менѐ, вѣ́рою  под̾ кро́въ тво́й при́снѡ прибѣга́ющагѡ. 
Страсте́й мои́хъ па́жить и҆зсꙋша́ющи, пода́ждь точи́ти  сле́зъ ка̑пли бг҃ороди́тельнице. 
Свѧзꙋ́ема мѧ̀ вери́гами грѣхо́вными, твои́ми мл҃твами  разрѣшѝ пренепоро́чнаѧ, всепѣ́таго бг҃а ро́ждшаѧ. 
Къ тебѣ̀ прибѣга́ю вѣ́рнѡ, и҆ тебѐ чⷭ҇таѧ,  призыва́ю: и҆зба́ви мѧ̀ дв҃о, ѻ҆гнѧ̀ вѣ́чнагѡ. 
Пѣ́снь и҃ 
І҆рмо́съ: И҆з̾ ѻ҆ц҃а̀ пре́жде вѣ̑къ рожде́ннаго  сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ  дв҃ы мт҃ре, сщ҃е́нницы по́йте, лю́дїе превозноси́те во  всѧ̑ вѣ́ки. 
И҆́же клѧ́твꙋ дре́ва дре́вомъ и҆сцѣли́вый, и҆  бл҃гослове́нїе и҆сточи́вый человѣ́кѡмъ пребл҃гі́й: тебѐ  сп҃се пое́мъ, и҆ тебѐ славосло́вимъ во вѣ́ки. 
Превозвыша́емаго ѕмі́ѧ крⷭ҇то́мъ твои́мъ смири́лъ  є҆сѝ, и҆ лю́тѣ па́дшагосѧ смирѧ́емь возне́слъ є҆сѝ:  тебѐ сп҃се пое́мъ, и҆ превозно́симъ во всѧ̑ вѣ́ки. 
Мч҃нченъ: Потреби́тели пре́лести, и҆ побо́рники  бж҃е́ственныѧ вѣ́ры, цр҃кѡ́вныѧ столпы̀, и҆ твє́рдыѧ  вои́стиннꙋ а҆дама́нты, хрⷭ҇тѡ́вы ѻ҆рꙋ́жники, вѣ́рою  стрⷭ҇тоно́сцы да почти́мъ въ пѣ́снехъ. 
Мч҃нченъ: Сла́внїи стрⷭ҇тоте́рпцы, ꙗ҆́коже со́лнце  возсїѧ́ша, болѣ́зней ѻ҆́блаки разгна́вше бл҃года́тїю,  и҆ нече́стїѧ мра́къ разори́ша вѣ́рою трⷪ҇ческою. 
Бг҃оро́диченъ: Невѣстоводи́тель тебѣ̀ дв҃о,  гаврїи́лъ по́сланъ бы́сть: ра́дꙋйсѧ, вопїѧ́ше тѝ  глаго́лѧ: свѣтлѣ́йшаѧ пала́то всѣ́хъ цр҃ѧ̀ хрⷭ҇та̀, въ  ню́же всели́всѧ, ѡ҆божѝ всѧ̑ человѣ́ки.  
И҆́нъ І҆рмо́съ то́йже. 
Въ недоꙋмѣ́нїи сы́й, и҆ се́рдцемъ, и҆ мы́слїю,  преще́нїѧ гее́нскагѡ не боѧ́сѧ, согрѣша́ю при́снѡ: но  ты̀ дв҃о, недоꙋмѣ́нїе моѐ разрѣшѝ, и҆ ѻ҆гнѧ̀  и҆зба́ви мѧ̀. 
Сластьмѝ пло́ти моеѧ̀ ча́стѡ привлачи́мь є҆́смь, и҆  ꙗ҆́кѡ плѣне́нъ продае́мь є҆́смь, бг҃а прогнѣвлѧ́ю  при́снѡ: бцⷣе, є҆ди́на наде́жда ненаде́жныхъ, сама̀  поми́лꙋй мѧ̀. 
Ꙗ҆́кѡ непосты́дна є҆́сть мл҃тва твоѧ̀  всенепоро́чнаѧ, є҆ли̑ка бо хо́щеши подае́ши, молѧ́щи  твоего̀ сн҃а и҆ бг҃а. тѣ́мже молю́сѧ тѝ, поми́лꙋй и҆  сп҃сѝ смире́ннꙋю дꙋ́шꙋ мою̀.  
Тѣле́сными болѣ́зньми, и҆ страстны́ми воздвиже́ньми,  и҆ дꙋше́вными ра́нами лю́тѣ и҆стѧзꙋ́емь є҆́смь:  ро́ждшаѧ є҆ди́наго бл҃года́телѧ, твои́ми мольба́ми  здра́ва сотвори́ мѧ. 
Та́же пѣ́снь бг҃оро́дицы: Вели́читъ дꙋша̀ моѧ̀ гдⷭ҇а:  И҆ покло́ны. 
Пѣ́снь ѳ҃ 
І҆рмо́съ: Тѧ̀ па́че оу҆ма̀ и҆ словесѐ мт҃рь бж҃їю,  въ лѣ́то безлѣ́тнаго неизрече́ннѡ ро́ждшꙋю, вѣ́рнїи  є҆диномꙋ́дреннѡ велича́емъ. 
Крѣ́пость вра́жїѧ и҆ держа́ва ѿѧ́та бы́сть,  держа́вный є҆ди́не гдⷭ҇и, на крⷭ҇тъ вознесе́нꙋ тѝ, и҆  пе́рсты на не́мъ ѡ҆кровави́вшꙋ. 
И҆скопа́ша хрⷭ҇тѐ мо́й рꙋ́цѣ и҆ но́зѣ твоѝ, и҆  кѡ́сти твоѧ̑ и҆зочто́ша распе́ншїи беззакѡ́нницы, и҆  же́лчи со ѻ҆́цтомъ тебѐ напои́ша. 
Мч҃нченъ: Оу҆сты̀ свѣ́тлыми бг҃а проповѣ́дасте  бы́вшаго человѣ́ка, пред̾ мꙋчи́тели стрⷭ҇тоте́рпцы, и҆  сла́вꙋ наслѣ́довасте. 
Мч҃нченъ: Болѣ́знь прїѧ́ша оу҆ѧзви́вшїи вразѝ  ра́нами, и҆ разли́чными мꙋ́ками бїю́ще ва́съ, всечестні́и  вра́чеве болѣ́зней, бж҃е́ственнїи мч҃нцы. 
Бг҃оро́диченъ: Свѣ́тъ на́мъ чⷭ҇таѧ, и҆з̾ тебѐ  возсїѧ̀ і҆и҃съ, и҆ просвѣтѝ тва́рь всю̀ распѧ́тїемъ, и҆  бѣсо́вскꙋю тьмꙋ̀ прогна́лъ є҆́сть.  
И҆́нъ І҆рмо́съ то́йже. 
Сле́зы мѝ пода́ждь покаѧ́нїѧ пречⷭ҇таѧ: да пла́чꙋсѧ  дѣ́лъ мои́хъ лю́тыхъ и҆ непра́ведныхъ, пре́жде  приспѣ́ѧнїѧ конца̀ житїѧ̀ моегѡ̀. 
Вскꙋ́ю дꙋшѐ ѡ҆скорблѧ́еши влⷣкꙋ твоего̀,  непра́вєднаѧ дѣ́ющи, и҆ не возни́чеши; пре́жде конца̀  оу҆́бѡ потща́вшисѧ пока́йсѧ. 
И҆зба́ви мѧ̀ ѿ ѕлы́хъ прегрѣше́нїй и҆ скорбе́й:  пода́ждь мѝ млⷭ҇ть дв҃о всечⷭ҇таѧ, и҆ живота̀  нетлѣ́ннагѡ бж҃е́ственное прича́стїе.  
Тебѐ бг҃а неизрече́ннѡ ро́ждшꙋю предста́тельницꙋ  стѧжа́хомъ, и҆ стѣ́нꙋ неѡбори́мꙋю, и҆ дꙋша́мъ сп҃се́нїе,  и҆ чꙋде́съ и҆сто́чникъ. 
Та́же, Досто́йно є҆́сть: и҆ покло́нъ. Та́же  є҆ктенїа̀ ма́лаѧ, и҆ свѣти́ленъ: посе́мъ ѱалмы̀  ѻ҆бы̑чныѧ.  
На стїхо́внѣ стїхи̑ры крⷭ҇тны, гла́съ є҃: 
То́чїю водрꙋзи́сѧ дре́во хрⷭ҇тѐ крⷭ҇та̀ твоегѡ̀,  пре́лесть прогна́на бы́сть, и҆ бл҃года́ть процвѣтѐ:  оу҆же́ бо ктомꙋ̀ нѣ́сть ѡ҆сꙋжде́нїѧ мꙋчи́тельство, но  побѣ́да ꙗ҆ви́сѧ на́мъ сп҃се́нїѧ: крⷭ҇тъ бо на́мъ  є҆́сть похвала̀, крⷭ҇тъ на́мъ оу҆твержде́нїе, крⷭ҇тъ  на́мъ ра́дованїе. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀, и҆  возра́довахомсѧ и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Веде́нъ бы́лъ є҆сѝ на́съ ра́ди на же́ртвꙋ хрⷭ҇тѐ,  ꙗ҆́кѡ ѻ҆вча̀, и҆ ꙗ҆́кѡ а҆́гнецъ неѕло́бивъ  є҆мманꙋ́илъ на заколе́нїе во́льное, со беззако́нники  вмѣне́нъ бы́лъ є҆сѝ. прїиди́те, воспо́йте  ѻ҆те́чєствїѧ ꙗ҆зы̑къ, и҆ поклони́тесѧ на крⷭ҇тѣ̀  повѣ́шенномꙋ, животꙋ̀ безконе́чномꙋ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Бл҃гослове́но во́инство нбⷭ҇нагѡ цр҃ѧ̀:  а҆́ще бо и҆ земноро́дни бѣ́ша стрⷭ҇тоте́рпцы, но  а҆́гг҃льское достоѧ́нїе потща́шасѧ дости́гнꙋти, ѡ҆  тѣлесѣ́хъ небре́гше, и҆ страсте́й ра́ди безпло́тныхъ  сподо́бишасѧ че́сти, мл҃твами и҆́хъ гдⷭ҇и, сп҃сѝ дꙋ́шы  на́шѧ. 
Сла́ва, и҆ ны́нѣ, крⷭ҇тобг҃оро́диченъ: Ста́вши оу҆  крⷭ҇та̀ і҆и҃се, тебѐ ро́ждшаѧ пла́чꙋщисѧ рыда́ше,  вопїю́щи: не терплю̀ сїѧ̑, пригвожде́на зрѧ́щи тѧ̀ на  дре́вѣ, є҆го́же породи́хъ а҆́зъ, и҆ и҆збѣго́хъ  болѣ́зни ꙗ҆́кѡ безмꙋ́жна, и҆ ка́кѡ ны́нѣ болѣ́знїю  содержи́ма є҆́смь, и҆ оу҆ѧзвлѧ́юсѧ се́рдцемъ; ны́нѣ бо  и҆спо́лнисѧ глаго́лъ, и҆́же речѐ сѷмеѡ́нъ: се́рдце  твоѐ непоро́чнаѧ, ѻ҆рꙋ́жїе про́йдетъ. но ны́нѣ, ѽ  сн҃е мо́й, воскрⷭ҇нѝ, и҆ сп҃сѝ пою́щыѧ тѧ̀! 
Та́же, Бл҃го є҆́сть и҆сповѣ́датисѧ гдⷭ҇еви: Посе́мъ,  Трист҃о́е. По Ѻ҆́ч҃е на́шъ: тропа́рь, є҆ктенїа̀. Та́же  ча́съ пе́рвый, и҆ ѱалмы̀ ѻ҆бы̑чны, и҆ прѡ́чаѧ по  рѧ́дꙋ, и҆ ѿпꙋ́стъ.  
Въ пѧто́къ бл҃жє́нны, гла́съ є҃: 
Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ,  хрⷭ҇тѐ, и҆сповѣ́да тѧ̀ чи́стѣ ѿ се́рдца: помѧни́ мѧ  гдⷭ҇и, вопїѧ̀, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Оу҆мертви́всѧ на крⷭ҇тѣ̀, снѣ́ди ра́ди оу҆ме́ршагѡ  а҆да́ма: є҆го́же ѡ҆живи́лъ є҆сѝ жизнода́вче ще́дрый,  и҆ жи́телѧ па́ки бл҃же раѧ̀ показа́лъ є҆сѝ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Пригвозди́лсѧ є҆сѝ на крⷭ҇тѣ̀ хрⷭ҇тѐ, лоза̀  и҆́стиннаѧ, и҆ и҆сточи́лъ є҆сѝ питїѐ сп҃се́нїѧ,  напаѧ́ѧ всѣ́хъ вѣ́рныхъ сердца̀ бл҃года́тїю. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Бїе́ми мꙋ́дрїи, и҆ на оу҆деса̀ разсѣка́еми  воѡбрази́сте заколе́нїе влⷣчнее: сегѡ̀ ра́ди мч҃нцы  хрⷭ҇тѡ́вы при́снѡ оу҆бл҃жа́еми є҆стѐ. 
Сла́ва, трⷪ҇ченъ: Покланѧ́емсѧ тѝ вѣ́рнѡ, въ трїе́хъ  ли́цахъ є҆ди́номꙋ бг҃ꙋ, нераздѣ́льнꙋ, и҆  пребж҃е́ственномꙋ є҆стествꙋ̀, вопїю́ще тѝ: сла́ва  тебѣ̀ трⷪ҇це, є҆ди́нице бж҃е на́шъ.  
И҆ ны́нѣ, бг҃оро́диченъ: Пла́чемъ бїѧ́ше себѐ  влⷣчце, ви́дѧщи на дре́вѣ крⷭ҇тнѣмъ живота̀ на́шего,  во́лею оу҆ме́рша: тѣ́мже всѝ бж҃е́ственными гла́сы тѧ̀  при́снѡ оу҆бл҃жа́емъ. 


Въ пѧто́къ ве́чера, 
На Гдⷭ҇и воззва́хъ, стїхи̑ры ст҃ы̑мъ мч҃нкѡмъ, и҆  ст҃и́телємъ и҆ прпⷣбнымъ, гла́съ є҃: Подо́бенъ:  Ра́дꙋйсѧ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Пла́мень нече́стїѧ лю́тагѡ стрⷭ҇тоте́рпцы оу҆гаси́ша  крове́й свои́хъ тече́ньми, бл҃гоче́стїѧ свѣ́тлость въ  ми́рѣ всѣ̑мъ возже́гше мч҃нцы, бо́ги же лжеимени̑тыѧ,  и҆ тѣ́хъ ѕловѡ́нїѧ, и҆ хра́мы до конца̀ попали́ша:  свѣ́тъ возсїѧ́ша сꙋ́щымъ на землѝ чистѣ́йшїй, и҆́мже  и҆ просвѣща́еми, тьмы̀ и҆збѣга́емъ безбо́жїѧ, и҆  пре́лести і҆́дѡльскїѧ оу҆клонѧ́емсѧ, хрⷭ҇тꙋ̀  покланѧ́ющесѧ, подаю́щемꙋ мі́рови ве́лїю млⷭ҇ть. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Словеса̀ є҆реті̑къ ѕлочести́выхъ, и҆ ловлє́нїѧ  оу҆до́бь разрꙋши́вше, ѻ҆рꙋ́жницы ѻ҆ц҃а̀  безнача́льнагѡ, сн҃а собезнача́льнагѡ, и҆ ст҃а́гѡ дх҃а  бы́сте, въ трїе́хъ ли́цѣхъ є҆ди́нствꙋ бж҃ества̀,  бл҃гочестномꙋ́дреннѣ вѣ́рныхъ наꙋча́юще и҆  оу҆твержда́юще правосла́внꙋю про́повѣдь. тѣ́мже и҆  бл҃жи́ми є҆стѐ, па́стырїе всесщ҃е́ннїи: ꙗ҆́кѡ на  па́житехъ живоно́сныхъ хрⷭ҇то́во ста́до оу҆пасо́сте, за  него́же всѧ̑ болѣ̑зни и҆ напа̑сти многоѡбра̑зныѧ  претерпѣ́сте. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а.  
Стра̑сти плѡтскі́ѧ оу҆до́бь до конца̀ попра̀,  подви́гшеесѧ прпⷣбныхъ сосло́вїе, властели́на оу҆ма̀  дѣѧ́нїемъ добродѣ́телей прїе́мше: и҆́мже бѣсѡ́вскїѧ  всѧ̑ кѡ́зни побѣди́ша до́блественнѣ, и҆ а҆́гг҃лѡмъ  собесѣ̑дницы ꙗ҆ви́шасѧ, ꙗ҆́кѡ безпло́тнїи пожи́вше.  и҆̀мже и҆ ны́нѣ сра́дꙋютсѧ въ вы́шнихъ ѻ҆би́телехъ,  свѣ́тлѡ живꙋ́ще, и҆ хрⷭ҇тꙋ̀ предстоѧ́тъ, ѿ негѡ̀  просѧ́ще дꙋша́мъ на́шымъ дарова́ти ве́лїю млⷭ҇ть. 
И҆́ны стїхи̑ры мч҃нкѡмъ, гла́съ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Щито́мъ вѣ́ры ѡ҆бо́лкшесѧ, и҆ зна́менїемъ крⷭ҇тнымъ  себѐ оу҆крѣ́пльше, къ мꙋ́камъ мꙋ́жески вда́шасѧ, и҆  дїа́волю горды́ню и҆ ле́сть оу҆праздни́ша ст҃і́и твоѝ,  гдⷭ҇и, тѣ́хъ мл҃твами ꙗ҆́кѡ всеси́льный бг҃ъ, мі́рꙋ  ми́ръ низпослѝ, и҆ дꙋша́мъ на́шымъ ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
И҆ па́ки глаго́ли: Щито́мъ вѣ́ры: 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ѡ҆ земны́хъ всѣ́хъ небре́гше, и҆ на мꙋ̑ки мꙋ́жески  дерзнꙋ́вше, бл҃же́нныхъ наде́ждъ не погрѣши́сте, но  нбⷭ҇номꙋ црⷭ҇твїю наслѣ̑дницы бы́сте, прехва́льнїи  мч҃нцы: и҆мꙋ́ще дерзнове́нїе къ чл҃вѣколю́бцꙋ бг҃ꙋ,  мі́рꙋ ми́ръ проси́те, и҆ дꙋша́мъ на́шымъ ве́лїю млⷭ҇ть.  
Сла́ва, и҆ ны́нѣ, бг҃оро́диченъ: Въ чермнѣ́мъ мо́ри,  неискꙋсобра́чныѧ невѣ́сты ѡ҆́бразъ написа́сѧ и҆ногда̀.  та́мѡ мѡѷсе́й, раздѣли́тель воды̀ здѣ́ же гаврїи́лъ,  слꙋжи́тель чꙋдесѐ. тогда̀ глꙋбинꙋ̀ ше́ствова немо́креннѡ  і҆и҃ль: ны́нѣ же хрⷭ҇та̀ родѝ безсѣ́меннѡ дв҃а. мо́ре  по проше́ствїи і҆и҃левѣ пребы́сть непрохо́дно:  непоро́чнаѧ по ржⷭ҇твѣ̀ є҆мманꙋ́илевѣ пребы́сть  нетлѣ́нна. сы́й, и҆ пре́жде сы́й, ꙗ҆вле́йсѧ ꙗ҆́кѡ  чл҃вѣ́къ, бж҃е поми́лꙋй на́съ.  
Та́же, Свѣ́те ти́хїй: Прокі́менъ днѐ. Посе́мъ:  Сподо́би гдⷭ҇и въ ве́черъ се́й: 
На стїхо́внѣ стїхи̑ры, гла́съ є҃: 
Моли́те за ны̀ ст҃і́и мч҃нцы, да и҆зба́вимсѧ ѿ  беззако́нїй на́шихъ: ва́мъ бо дана̀ бы́сть бл҃года́ть  моли́тисѧ ѡ҆ на́съ. 
Несы́тною любо́вїю дꙋшѝ, хрⷭ҇та̀ не ѿверго́стесѧ  ст҃і́и мч҃нцы: лю̑тыѧ и҆ разли̑чныѧ ра̑ны страсте́й  претерпѣ́сте, мꙋчи́телей горды́ню низложи́сте:  непрекло́ннꙋ и҆ невреди́мꙋ вѣ́рꙋ сохра́ньше, на нб҃са̀  преста́вистесѧ. тѣ́мже и҆ дерзнове́нїе и҆мꙋ́ще къ немꙋ̀,  проси́те дарова́ти на́мъ ве́лїю млⷭ҇ть. 
Ме́ртвенъ: Помѧнꙋ́хъ прⷪ҇ро́къ вопїю́ща: а҆́зъ є҆́смь  землѧ̀ и҆ пе́пелъ, и҆ па́ки разсмотри́хъ во гробѣ́хъ, и҆  ви́дѣхъ кѡ́сти ѡ҆бнажє́нныѧ, и҆ рѣ́хъ оу҆́бѡ: кто̀  є҆́сть ца́рь, и҆лѝ во́инъ, и҆лѝ бога́тъ, и҆лѝ ни́щъ,  и҆лѝ пра́ведникъ, и҆лѝ грѣ́шникъ; но оу҆поко́й гдⷭ҇и  съ пра́ведными рабы̑ твоѧ̑, ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Ѡ҆бра́дованнаѧ,  хода́тайствꙋй твои́ми мл҃твами, и҆ и҆спросѝ дꙋша́мъ  на́шымъ мно́жество щедро́тъ, и҆ ѡ҆чище́нїе мно́гихъ  прегрѣше́нїй мо́лимсѧ. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: И҆ ѿпꙋ́стъ. 
Въ пѧто́къ на повече́рїи,  
канѡ́нъ моле́бный прест҃ѣ́й бцⷣѣ. Гла́съ є҃: 
Пѣ́снь а҃ 
І҆рмо́съ: Конѧ̀ и҆ вса́дника въ мо́ре чермно́е,  сокрꙋша́ѧй бра̑ни, мы́шцею высо́кою, хрⷭ҇то́съ и҆стрѧсѐ:  і҆и҃лѧ же сп҃сѐ, побѣ́днꙋю пѣ́снь пою́ща.  
Вси́ тѧ человѣ́честїи ро́ди хва́лѧтъ, ꙗ҆́кѡ дре́вле  дв҃о, прⷪ҇ро́чески прорекла̀ є҆сѝ: и҆ менѐ оу҆̀бо  прїимѝ пою́ща тѧ̀ влⷣчце, и҆ просвѣтѝ, и҆ вразꙋмѝ. 
Притꙋпи́ла є҆сѝ сме́рти жа́ло, и҆ мїрскі́й грѣ́хъ  дв҃о, и҆́стиннꙋю ро́ждши жи́знь, є҆ѧ́же ра́ди влⷣчце,  притꙋпѝ страсте́й мои́хъ ѻ҆́стрыѧ стрѣ́лы вско́рѣ. 
Сла́ва: Є҆ди́на и҆спещре́на дв҃и́ческими рѧ́снами ѿ  вѣ́ка ꙗ҆́вльшисѧ, смоко́внꙋю ри́зꙋ а҆да́мовꙋ ты̀  расто́ргнꙋла є҆сѝ: тѣ́мже мѧ̀ ны́нѣ ѡ҆блецы̀  цѣломꙋ́дрїѧ ѻ҆де́ждею мл҃твами твои́ми. 
И҆ ны́нѣ: Бога́тство и҆ бж҃е́ственнꙋю сла́вꙋ стѧжа́ша  оу҆̀бо мнѡ́ги дщє́ри пре́жде ꙗ҆́вѣ, но без̾  сравне́нїѧ влⷣчце, ты̀ всѣ́хъ превозшла̀ є҆сѝ.  тѣ́мже мѧ̀ ны́нѣ ѡ҆богатѝ нбⷭ҇ными и҆ бж҃е́ственными  бл҃года́тьми. 
Пѣ́снь г҃ 
І҆рмо́съ: Водрꙋзи́вый на ничесо́мже зе́млю  повелѣ́нїемъ твои́мъ, и҆ повѣ́сивый неѡдержи́мѡ  тѧготѣ́ющꙋю, на недви́жимѣмъ хрⷭ҇тѐ, ка́мени  за́повѣдей твои́хъ, цр҃ковь твою̀, оу҆твердѝ, є҆ди́не  бл҃же и҆ чл҃вѣколю́бче. 
Глꙋбина̀ и҆ высота̀ въ тебѣ̀ познава́шесѧ дв҃о  пречⷭ҇таѧ, бж҃їей мꙋ́дрости непостижи́мѣй, ѿ твои́хъ  ложе́снъ ро́ждшейсѧ: є҆́юже глꙋбины̀ се́рдце моѐ  и҆зба́ви мꙋдрова́нїй ѕмїи́ныхъ. 
И҆́же пре́жде перна̑тыѧ, и҆ га́ды, ѿ воды̀  соста́вилъ є҆сѝ сло́вомъ, не сꙋ́щыѧ пре́жде: ты̀ а҆́бїе  хрⷭ҇тѐ ѿ кро́ве чⷭ҇тыѧ дв҃ы, бж҃е́ственнагѡ твоегѡ̀  воплоще́нїѧ ѻ҆де́ждꙋ стра́ннꙋ оу҆стро́илъ є҆сѝ. 
Сла́ва: Ты̀ є҆ди́на ѡ҆чище́нїе ꙗ҆ви́ласѧ є҆сѝ  є҆стествꙋ̀, пречⷭ҇таѧ, въ ню́же ѻ҆́гнь бж҃е́ственный  неѡпа́льнѡ все́льсѧ, сїѐ ѡ҆чи́сти ꙗ҆́вѣ: ты̀ оу҆́бѡ  согрѣше́нїй и҆ страсте́й мои́хъ скве́рнꙋ ѡ҆чи́сти, и҆  твои́ми мл҃твами просвѣти́ мѧ.  
И҆ ны́нѣ: Ча́шꙋ но́вагѡ вїногра́да ро́ждїѧ,  напоѧ́ющꙋю ꙗ҆́вѣ вѣ̑рныѧ во ѡ҆ставле́нїе согрѣше́нїй,  тѧ̀ пречⷭ҇таѧ вѣ́дый, молю̀: и҆спꙋще́нїемъ бж҃е́ственныѧ  воды̀ напо́й се́рдце моѐ. 
Пѣ́снь д҃ 
І҆рмо́съ: Бж҃е́ственное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во сп҃се́нїе люде́й твои́хъ, сп҃стѝ пома̑занныѧ  твоѧ̑ прише́лъ є҆сѝ. 
Неѡра́на ты̀ ꙗ҆ви́ласѧ є҆сѝ бразда̀, несѣ́ѧнный  бж҃е́ственный прозѧ́бшаѧ кла́съ, и҆́мже а҆́лчꙋща мѧ̀  накормѝ бж҃е́ственными дарова́ньми же и҆ бл҃года́тьми. 
Болѧ́ща мѧ̀ и҆́скреннѡ сме́ртнѣ, и҆ дꙋше́вныхъ  страсте́й ѻ҆гне́мъ содержи́ма влⷣчце, мл҃твъ твои́хъ  водо́ю напои́вши, вско́рѣ возста́ви. 
Сла́ва: Ꙗ҆́кѡ сꙋ́щїй бж҃їй гра́дъ ѡ҆дꙋшевле́нъ,  є҆го́же рѣ́ки мы́слєнныѧ веселѧ́тъ стремлє́нїѧ,  мл҃твъ твои́хъ столпо́мъ дꙋшѝ моеѧ̀ хра́минꙋ  оу҆твердѝ. 
И҆ ны́нѣ: Ѻ҆́блакъ тѧ̀ вѣ́дый, ѡ҆дожди́вшїй пра́вдꙋ  и҆́стиннꙋю, молю̀ пречⷭ҇таѧ влⷣчце, ѿ всѣ́хъ  ѡ҆би́дѧщихъ мѧ̀ и҆зба́вити раба̀ твоего̀ вско́рѣ. 
Пѣ́снь є҃ 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
Возмꙋще́нїе и҆ во́лнꙋ грѣха̀, и҆ страсте́й мои́хъ  дв҃о влⷣчце, до конца̀ оу҆тишѝ, безстра́стїѧ ро́ждши  вино́внаго. 
Поста́въ сы́й свы́ше хрⷭ҇то́въ ꙗ҆ви́сѧ, бл҃голѣ́пїѧ  ѻ҆де́жды бж҃е́ственныѧ, добродѣ́телей ѻ҆де́ждею  чⷭ҇таѧ, ѡ҆бнаже́ннꙋю дꙋ́шꙋ мою̀ ѡ҆блецы̀. 
Сла́ва: Ѡ҆чище́нїе мѝ да́рꙋй согрѣше́нїй, твои́ми  мольба́ми чⷭ҇таѧ дв҃о, ꙗ҆́же ѡ҆чище́нїе бж҃е́ственное  ро́ждшаѧ на́мъ хрⷭ҇та̀ и҆ гдⷭ҇а. 
И҆ ны́нѣ: Стрꙋ́пы, ꙗ҆́звы и҆ гноє́нїѧ грѣхѡ́внаѧ,  рꙋкодѣ̑йствїѧ, мл҃твами потреби́ ми дв҃о, и҆ си́лꙋ рабꙋ̀  твоемꙋ̀ пода́ждь. 
Пѣ́снь ѕ҃ 
І҆рмо́съ: Неи́стовствꙋющеесѧ бꙋ́рею дꙋшетлѣ́нною,  влⷣко хрⷭ҇тѐ, страсте́й мо́ре оу҆кротѝ, и҆ ѿ тлѝ  возведѝ мѧ̀, ꙗ҆́кѡ бл҃гоꙋтро́бенъ. 
Ꙗ҆́же свѣ́тъ ро́ждшаѧ свѣти́ламъ твори́тельный,  дꙋ́шꙋ мою̀ ны́нѣ просвѣтѝ, и҆ и҆зба́ви ѿ страсте́й  ѡ҆мраче́нїѧ, всесвѣ́тлаѧ. 
Ме́рры оу҆слади́вшаго во́ды пре́жде бцⷣе, твоего̀  сн҃а молѝ, и҆зба́вити мѧ̀ стра́сти лю́тыѧ, и҆ го́рести  вско́рѣ. 
Сла́ва: Возмꙋща́етъ пото́къ страсте́й дꙋ́шꙋ мою̀,  пречⷭ҇таѧ: но сего̀ и҆зсꙋшѝ мл҃твами твои́ми, и҆  по́мыслы лꙋка̑выѧ потребѝ. 
И҆ ны́нѣ: Хрⷭ҇то́съ и҆збавлѧ́ѧ человѣ́ки прїи́де ѿ  сїѡ́на, и҆з̾ чре́ва твоегѡ̀ влⷣчце пренепоро́чнаѧ:  и҆́мже и҆ менѐ ѿ напа́стей и҆зба́ви и҆ скорбе́й. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ є҃: 
Вскꙋ́ю оу҆ныва́ющи дꙋшѐ стра́стнаѧ, забы́ла є҆сѝ  бг҃а твоего̀ ми́лꙋющаго тѧ̀; и҆ повелѣ̑нїѧ є҆гѡ̀  преѡби́дѣвши, въ блꙋдѣ̀ житїѐ скончава́еши  оу҆мовре́днѡ: ѿстꙋпѝ ѿ ѕло́бы, бцⷣѣ вопїю́щи:  ѿча́ѧннꙋю дꙋ́шꙋ мою̀ поми́лꙋй. 
Пѣ́снь з҃ 
І҆рмо́съ: Превозноси́мый ѻ҆тцє́въ гдⷭ҇ь пла́мень  оу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е,  бл҃гослове́нъ є҆сѝ. 
Оу҆жаса́ютсѧ и҆ трепе́щꙋтъ твоегѡ̀ призыва́нїѧ  пречⷭ҇таѧ, бѣсо́встїи полцы̀: ѿ ни́хже и҆збавлѧ́ющи  мѧ̀ сп҃сѝ, и҆ соблюдѝ, покрыва́ющи ѿ всѧ́кагѡ вре́да. 
Неизглаго́ланнаѧ сла́ва твоѧ̀ дв҃о, сла́вы бо гдⷭ҇а  родила̀ є҆сѝ: тѣ́мже мѧ̀ сподо́би сла́вы сн҃а твоегѡ̀  и҆ бг҃а моегѡ̀, твои́ми мл҃твами.  
Сла́ва: Преклони́сѧ къ мольба́мъ твоегѡ̀ раба̀  влⷣчце, и҆ и҆зба́ви мѧ̀ вско́рѣ бѣ́дъ и҆ скорбе́й, и҆  всѧ́кихъ и҆скꙋше́нїй, ви́димыхъ и҆ неви́димыхъ. 
И҆ ны́нѣ: Всего̀ мѧ̀ страстьмѝ стꙋда̀ пречⷭ҇таѧ,  ѡ҆калѧ́вшасѧ и҆ ѡ҆скверни́вшасѧ, чистото́ю ѡ҆мы́й, и҆  оу҆ѧснѝ дв҃о, мл҃твами твои́хъ ѡ҆кропле́нїй. 
Пѣ́снь и҃ 
І҆рмо́съ: Тебѣ̀ вседѣ́телю въ пещѝ ѻ҆́троцы,  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̑ вѣ́ки. 
Вода̀ непло́дствїѧ стра́стна, дꙋшѝ моеѧ̀ ложесна̀  непло́дна сотворѝ, и҆ и҆зсꙋшѝ: ѡ҆дожди́ ми ле́гкїй  ѻ҆́блаче, бж҃е́ственнꙋю ро́сꙋ, ꙗ҆́кѡ да возращꙋ̀ плоды̀  покаѧ́нїѧ. 
Во́лнꙋ помышле́нїй стра́стныхъ и҆ бꙋ́рю оу҆тишѝ  пречⷭ҇таѧ, твои́ми мл҃твами: напра́ви же мѧ̀ къ тече́нїю  безстра́стїѧ, да тѧ̀ сла́влю те́плѣ во вѣ́ки всѧ̑. 
Сла́ва: Две́ре мы́сленнаѧ, и҆ затворє́наѧ врата̀,  и҆́миже є҆ди́нъ про́йде бг҃ъ, двє́ри заградѝ и҆  заключѝ страсте́й мои́хъ, и҆ оу҆пова́нїѧ ѿве́рзи мѝ  врата̀. 
И҆ ны́нѣ: Возмѝ ѿ менѐ прегрѣше́нїй бре́мѧ, мт҃и  дв҃о, ꙗ҆́же є҆ди́на взе́млющаго мі́ра всегѡ̀ ве́сь  грѣ́хъ, ро́ждшаѧ неска́заннѡ а҆́гнца бж҃їѧ и҆ сло́ва. 
Пѣ́снь ѳ҃ 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ, и҆  родѝ сн҃а є҆мманꙋ́ила, бг҃а же и҆ человѣ́ка, восто́къ  и҆́мѧ є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Ѡ҆скверни́въ ꙗ҆́кѡ человѣ́къ дꙋ́шꙋ мою̀  прегрѣше́ньми мно́гими, и҆ страстьмѝ плотски́ми  ѡ҆калѧ́всѧ, тѧ̀ молю̀ ны́нѣ прилѣ́жнѡ, и҆ ми́лъ сѧ̀  дѣ́ю: ѡ҆чи́сти мѧ̀ чⷭ҇таѧ, твои́ми мл҃твами ѿ всѧ́кїѧ  ѕло́бы. 
Воли́телѧ млⷭ҇ти родила̀ є҆сѝ, щедро́тъ  чл҃вѣколю́бца бг҃а, є҆ди́наго бл҃га́го,  долготерпѣли́ваго и҆ бл҃гоꙋтро́бнаго: є҆го́же  бл҃гопремѣ́нна покажи́ ми чⷭ҇таѧ, твои́ми мольба́ми, и҆  согрѣше́нїй разрѣше́нїе пода́ждь. 
Сла́ва: Дрема́нїемъ ѡ҆держи́ма оу҆ны́нїѧ, и҆  сластьмѝ спѧ́ща мѧ̀ ны́нѣ, влⷣчце, раба̀ твоего̀  воздви́гни къ добродѣ́телемъ дѣѧ́нїй бл҃ги́хъ,  неꙋсы́пными твои́ми ма́терними мл҃твами. 
И҆ ны́нѣ: Бл҃гословѧ̀ бл҃гословлю́ тѧ пречⷭ҇таѧ, и҆  велича́ю те́плѣ: бл҃гослови́ мѧ оу҆́бѡ твоего̀ пѣвца̀,  и҆ всѧ́ческихъ нꙋ́ждныхъ и҆ печа́льныхъ и҆зба́ви, и҆  сохранѝ твои́ма дла́ньма непобѣди́ма. 
Та́же, Досто́йно є҆́сть: Покло́нъ. И҆ Трист҃о́е. По  Ѻ҆́ч҃е на́шъ: тропарѝ и҆ про́чее ѻ҆бы́чно, и҆  ѿпꙋ́стъ. 
Въ сꙋббѡ́тꙋ оу҆́тра, 
по а҃-мъ стїхосло́вїи сѣда́льны мч҃нчны, гла́съ є҃: 
Сїѧ́етъ дне́сь па́мѧть стрⷭ҇тоте́рпєцъ, и҆́мать бо и҆  ѿ нб҃съ зарю̀: ли́къ а҆́гг҃льскїй торжествꙋ́етъ, и҆  ро́дъ человѣ́ческїй спра́зднꙋетъ. тѣ́мже мо́лѧтсѧ  гдⷭ҇еви, поми́ловатисѧ дꙋша́мъ на́шымъ.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Чꙋдеса̀ ст҃ы́хъ твои́хъ мч҃нкъ стѣ́нꙋ неразори́мꙋ  на́мъ дарова́лъ є҆сѝ, хрⷭ҇тѐ бж҃е: тѣ́хъ моли́твами  вѣ̑рныѧ лю́ди твоѧ̑ оу҆твердѝ, ꙗ҆́кѡ є҆ди́нъ бл҃гъ  и҆ человѣколю́бецъ. 
Сла́ва, и҆ ны́нѣ, бг҃оро́диченъ: Ра́дꙋйсѧ, две́ре  гдⷭ҇нѧ непроходи́маѧ, ра́дꙋйсѧ, стѣно̀ и҆ покро́ве  притека́ющихъ къ тебѣ̀, ра́дꙋйсѧ, неѡбꙋрева́емое  приста́нище, и҆ неискꙋсобра́чнаѧ, ро́ждшаѧ пло́тїю  творца̀ твоего̀ и҆ бг҃а: молѧ́щи не ѡ҆скꙋдѣва́й ѡ҆  воспѣва́ющихъ, и҆ кла́нѧющихсѧ ржⷭ҇твꙋ̀ твоемꙋ̀.  
По в҃-мъ стїхосло́вїи сѣда́льны, мч҃нчны, гла́съ є҃:  
Гдⷭ҇и, ча́шѣ страсте́й твои́хъ стрⷭ҇тоте́рпцы твоѝ  поревнова́вше, ѡ҆ста́виша жите́йскꙋю красотꙋ̀, и҆ бы́ша  а҆́гг҃лѡмъ соприча̑стницы: тѣ́хъ мольба́ми пода́ждь  дꙋша́мъ на́шымъ ми́ръ хрⷭ҇тѐ бж҃е, и҆ ве́лїю млⷭ҇ть.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Ст҃ы́хъ мч҃нкъ и҆справле́нїємъ нбⷭ҇ныѧ си̑лы  преꙋдиви́шасѧ, ка́кѡ въ тѣ́лѣ ме́ртвеннѣмъ подви́гшесѧ  до́брѣ, безпло́тнаго врага̀ си́лою крⷭ҇тною побѣди́ша  неви́димѡ: и҆ мо́лѧтсѧ гдⷭ҇еви, поми́ловатисѧ дꙋша́мъ  на́шымъ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и, и҆ па́мѧть и҆́хъ въ ро́дъ и҆ ро́дъ. 
Та́же сѣда́ленъ, поко́инъ: 
Поко́й сп҃се на́шъ съ пра́ведными рабы̑ твоѧ̑, и҆  тѣ́хъ вселѝ во дворы̀ твоѧ̑, ꙗ҆́коже пи́сано є҆́сть,  презира́ѧ всѧ̑ согрѣшє́нїѧ и҆́хъ, ꙗ҆́кѡ бл҃гъ,  вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ́дѣнїи и҆  не въ вѣ́дѣнїи, чл҃вѣколю́бче. 
Сла́ва, и҆ ны́нѣ, бг҃оро́диченъ: Ѿ дв҃ы возсїѧ́вый  мі́рꙋ хрⷭ҇тѐ бж҃е, сы́ны свѣ́та то́ю показа́вый,  поми́лꙋй на́съ. 
Канѡ́нъ ст҃ы̑мъ мч҃нкѡмъ,и҆ ст҃и́телємъ, и҆  прпⷣбнымъ, и҆ оу҆со́пшымъ. Творе́нїе і҆ѡ́сифово,  [є҆го́же краестро́чїе: Твои̑мъ хрⷭ҇тѐ, рабѡ́мъ сїѧ̑  пѣ̑сни приношꙋ̀.] Гла́съ є҃: 
Пѣ́снь а҃ 
І҆рмо́съ: Зе́млю, на ню́же не возсїѧ̀, ни ви́дѣ  со́лнце когда̀: бе́зднꙋ, ю҆́же не ви́дѣ на́гꙋ широта̀  нбⷭ҇наѧ, і҆и҃ль про́йде невла́жнѡ гдⷭ҇и, и҆ вве́лъ є҆сѝ  є҆го̀ въ го́рꙋ ст҃ы́ни твоеѧ̀, хва́лѧща и҆ пою́ща  побѣ́днꙋю пѣ́снь. 
Мч҃нченъ: Тѣлеса̀ предаю́ще некрѡ́ткимъ сꙋдїѧ́мъ,  претерпѣ́сте нестерпи̑мыѧ ра̑ны до́блїи страда́льцы,  ча́юще прїѧ́ти по́чєсти свы́ше: и҆ введѐ ва́съ  хрⷭ҇то́съ въ вѣ̑чныѧ ѻ҆би́тєли, ра́дꙋющихсѧ и҆  пою́щихъ побѣ́днꙋю пѣ́снь, 
Ст҃и́телємъ: Прпⷣбнїи и҆ пра́веднїи, и҆ ст҃и́телїе,  бл҃госла́внїи соверши́вше повелѣ̑нїѧ бж҃їѧ, оу҆пасо́ша  лю́ди, и҆ до́брѣ наста́виша къ водѣ̀ ра́зꙋма: и҆  пото́ки сла́дости досто́йнѡ воспрїѧ́ша, и҆сточа́юще  бл҃года́тїю и҆сцѣле́нїй рѣ́ки. 
Напра́ви мѧ̀ гдⷭ҇и, къ приста́нищємъ живота̀,  мл҃твами прⷪ҇рѡ́къ пресла́вныхъ, премꙋ́дрыхъ  первост҃и́телей, и҆ сщ҃е́нныхъ же́нъ пострада́вшихъ  крѣ́пкѡ, и҆ посто́мъ врага̀ попра́вшихъ, мꙋ́жескимъ  оу҆мо́мъ, бж҃е́ственною тебѐ бл҃года́тїю ꙗ҆́вльшагѡсѧ  на землѝ. 
Сла́ва, поко́инъ: Тебѐ мо́лимъ бл҃гопремѣ́ннаго  бг҃а: оу҆поко́й въ нѣ́дрѣхъ а҆враа́мовыхъ рабы̑ твоѧ̑  хрⷭ҇тѐ, ꙗ҆̀же къ тебѣ̀ преста́вилъ є҆сѝ ѿ  жите́йскагѡ мѧте́жа, и҆ сподо́би и҆́хъ свѣ́та вѣ́чнагѡ,  тѣ́хъ согрѣшє́нїѧ презира́ѧ ꙗ҆́кѡ бл҃гъ. 
И҆ ны́нѣ: Ра́дꙋйсѧ, тебѣ̀ зове́мъ, ро́ждшей ра́дость  всепѣ́таѧ: просвѣтѝ на́шѧ оу҆мы̀ и҆ дꙋ́шы, и҆ къ  стезѧ́мъ ра́зꙋма всѣ́хъ напра́ви, и҆ прегрѣше́нїй  всѣ̑мъ ѡ҆чище́нїе да́ти молѝ є҆ди́на бг҃оневѣ́сто,  сн҃а твоего̀ и҆ бг҃а. 
И҆́нъ канѡ́нъ оу҆со́пшымъ, пое́мый на рѧдꙋ̀, и҆дѣ́же  нѣ́сть мине́и, [є҆го́же краегране́сїе: Ѳеофа́новъ  пѧ́тый над̾ ме́ртвыми канѡ́нъ.] Гла́съ є҃. 
Пѣ́снь а҃ 
І҆рмо́съ: Сп҃си́телю бг҃ꙋ, въ мо́ри лю́ди немо́крыми  нога́ми наста́вльшемꙋ, и҆ фараѡ́на со всево́инствомъ  пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ  просла́висѧ.  
Припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Бж҃е́ственною любо́вїю стрⷭ҇тоте́рпцы хрⷭ҇тѡ́вы  мꙋчи́телей горды́ню попра́ша: преста́влєннымъ же вѣ́рою  млⷭ҇тивное про́сѧтъ ѡ҆ставле́нїе и҆ поко́й.  
Припѣ́въ: Оу҆поко́й гдⷭ҇и дꙋ́шы ра̑бъ твои́хъ.  
Во ст҃ы́хъ селе́нїихъ, во дво́рѣхъ твои́хъ хрⷭ҇тѐ,  преста́влєнныѧ вселѝ! и҆́же до́лгъ за ни́хъ пролїѧ́вый  кро́вь твою̀ влⷣко, пречⷭ҇тнѣ́йшꙋю. 
Сла́ва: Премꙋ́дрость бж҃їѧ, и҆́же и҆звѣ́стно  начерта́нїе всѐ носѧ́й роди́телево: и҆̀хже прїѧ́тъ  ще́дре, са́мъ оу҆поко́й, подава́ѧ и҆̀мъ присносꙋ́щное  бл҃же́нство. 
И҆ ны́нѣ: Свѣтоно́снаѧ сѣ́нь, златови́дный  ковче́гъ, бж҃е́ственное сло́во ѡ҆бдержа́щи воплоще́нное  на́съ ра́ди, и҆ разори́вшее сме́ртнꙋю си́лꙋ, ꙗ҆ви́ласѧ  є҆сѝ всенепоро́чнаѧ. 
Пѣ́снь г҃ 
І҆рмо́съ: Дви́жимое се́рдце моѐ гдⷭ҇и, волна́ми  жите́йскими, оу҆твердѝ, въ приста́нище ти́хое  наставлѧ́ѧ ꙗ҆́кѡ бг҃ъ. 
Па́лицами бїе́мо не пощадѣ́сте тѣ́ло, и҆ мечѝ  сѣко́мо всехва́льнїи ѻ҆рꙋ́жницы, оу҆крѣплѧ́еми  наде́ждею мч҃нцы вѣ́чныхъ красо́тъ. 
Ст҃и́тельства ѻ҆де́ждꙋ просвѣти́сте, ви́ды  добродѣ́тельными оу҆па́сше хрⷭ҇то́во ста́до на  па́житехъ живо́тныхъ. 
Пло́ть оу҆мерщвлѧ́юще воздержа́нїемъ прпⷣбнїи,  жи́зни бж҃е́ственнѣй причасти́шасѧ: тѣ́хъ хрⷭ҇тѐ  сщ҃е́нными мл҃твами ѿ бѣ́дъ и҆зба́ви на́съ. 
Сла́ва: Оу҆со́пшымъ та́мошнїй поко́й чл҃вѣколю́бче  пода́ждь, ꙗ҆̀же содѣ́ѧша на землѝ, до́лги ѿпꙋща́ѧ  ꙗ҆́кѡ бл҃гъ.  
И҆ ны́нѣ: Бл҃гослове́ннꙋю въ жена́хъ тѧ̀ ꙗ҆́кѡ  ви́дѣ, сосло́вїе же́нское пострада̀, и҆ твоемꙋ̀ сн҃ꙋ,  дв҃о мт҃и, приведе́сѧ. 
И҆́нъ 
І҆рмо́съ: Оу҆твердѝ ны̀ бж҃е сп҃се, твое́ю си́лою,  и҆ воздви́гни ро́гъ твоеѧ̀ цр҃кве, правовѣ́рнѡ  хва́лѧщихъ тѧ̀. 
Мꙋ́жески подви́гшесѧ страда́льцы, мꙋчи́тельскимъ  стремле́нїємъ проти́вꙋ ста́ша, и҆ мо́лѧтсѧ ѡ҆  оу҆со́пшихъ хрⷭ҇тꙋ̀. 
Зако́ны твои́ми воспита́вшихсѧ, преста́вльшихсѧ  пребл҃гі́й, въ свѣ́тлыхъ твои́хъ селе́нїихъ прїе́мь,  оу҆поко́й. 
Сла́ва: Млⷭ҇тивый є҆ди́не бж҃е, ꙗ҆̀же и҆збра́лъ  є҆сѝ, сподо́би ст҃ы́хъ свѣ́тлостей, презира́ѧ тѣ́хъ  согрѣшє́нїѧ. 
И҆ ны́нѣ: Пое́мъ твоѐ ржⷭ҇тво̀ чⷭ҇таѧ, и҆́мже  пе́рвагѡ ѡ҆сꙋжде́нїѧ и҆ клѧ́твы и҆зба́вихомсѧ, и҆ ѿ  сме́рти свободи́хомсѧ. 
Пѣ́снь д҃ 
І҆рмо́съ: Оу҆слы́шахъ гдⷭ҇и слꙋ́хъ тво́й, и҆  оу҆боѧ́хсѧ, разꙋмѣ́хъ смотре́нїе твоѐ, и҆ просла́вихъ  тѧ̀ є҆ди́не чл҃вѣколю́бче. 
Си́лою твое́ю гдⷭ҇и, стрⷭ҇тоте́рпцы вра́жїю си́лꙋ  попра́ша, и҆ крѣ́пость бы́ша вѣ̑рнымъ, и҆ вели́кое  оу҆твержде́нїе. 
Прпⷣбнїи всѝ ра́достїю ра́дꙋютсѧ, и҆ ѡ҆дѣва́ютсѧ  сщ҃е́нницы бж҃е́ственнїи въ пра́вдꙋ, ꙗ҆́коже въ ри́зꙋ. 
Воспои́мъ всѝ бг҃оглагѡ́ливыѧ бж҃їѧ прⷪ҇ро́ки, и҆  почти́мъ же́нъ сосло́вїе, ꙗ҆̀же до́брѣ тече́нїе  сконча́вшыѧ. 
Сла́ва: Къ приста́нищꙋ твоегѡ̀ црⷭ҇твїѧ влⷣко,  оу҆стреми́въ, оу҆поко́й, и҆̀хже преста́вилъ є҆сѝ ѿ  мѧте́жа и҆ бꙋ́ри настоѧ́щагѡ житїѧ̀. 
И҆ ны́нѣ: Безлѣ́тный бы́сть ны́нѣ под̾ лѣ́томъ  и҆з̾ тебѐ дв҃о: того̀ молѝ разрꙋши́ти всѧ̑ дꙋшѝ моеѧ̀  лѣ̑тнаѧ прегрѣшє́нїѧ.  
И҆́нъ 
І҆рмо́съ: Оу҆слы́шахъ гдⷭ҇и, и҆з̾ гро́ба твоѐ  воста́нїе, и҆ просла́вихъ твою̀ непобѣди́мꙋю си́лꙋ.  
Соприсносꙋ́щна тѧ̀ ѻ҆ц҃ꙋ̀ и҆сповѣ́давше бл҃гоче́стнѡ  мч҃нцы хрⷭ҇тѐ, оу҆бїе́ни бы́ша, и҆ вопїю́тъ тѝ:  и҆зба́ви и҆̀хже прїѧ́лъ є҆сѝ рабы̑ твоѧ̑.  
И҆́же въ мертвецѣ́хъ бы́вый є҆ди́нъ свобо́дь  мертве́цъ хрⷭ҇тѐ, и҆ мертвецє́мъ жи́знь вѣ́чнꙋю  да́рꙋѧ, поко́й да́ждь ны́нѣ преста́влєнымъ рабѡ́мъ  твои̑мъ. 
Сла́ва: Прише́дый во є҆́же сп҃стѝ заблꙋ́ждшыѧ  хрⷭ҇тѐ, ра́йскагѡ сподо́би вселе́нїѧ, ꙗ҆̀же преста́вилъ  є҆сѝ въ вѣ́рѣ, ѡ҆правда́вый бл҃года́тїю. 
И҆ ны́нѣ: Ѡ҆сѣни́ тѧ вы́шнѧгѡ ѻ҆трокови́це си́ла,  въ тебѣ̀ ра́й содѣ́ла живо́тный, дре́во и҆мꙋ́щїй  посредѣ̀, хода́таѧ и҆ гдⷭ҇а. 
Пѣ́снь є҃ 
І҆рмо́съ: Ѻ҆каѧ́ннꙋю дꙋ́шꙋ мою̀, нощеборю́щꙋюсѧ со  тьмо́ю страсте́й, предвари́въ оу҆ще́дри, и҆ возсїѧ́й  мы́сленное сл҃нце днесвѣ́тлыѧ ѕвѣзды̀ во мнѣ̀, во  є҆́же раздѣли́ти но́щь ѿ свѣ́та. 
И҆сцѣле́нїе недꙋ́гꙋющымъ и҆сточа́ютъ кѡ́сти мч҃нкъ:  не сокрꙋши́вшесѧ бо ѕло́бою, и҆ на̑ша ѡ҆бновлѧ́ютъ  сокрꙋшє́нїѧ: всѧ̑ же кѡ́сти ѕлоче́стїѧ ꙗ҆́кѡ пра́хъ  и҆стни́ша. 
Зако́ны твоѧ̑ соблюда́юще ст҃и́телїе оу҆пасо́ша  лю́ди, и҆ наста́виша ще́дре, къ животꙋ̀ бꙋ́дꙋщемꙋ:  прпⷣбнїи же оу҆мертви́ша страсте́й мꙋчи́тельство  соверше́ннымъ оу҆мо́мъ. 
Да почтꙋ́тсѧ прⷪ҇ро́цы, и҆ съ ни́ми всѝ пра́вєдницы  вѣ́рою, и҆ да похва́лѧтсѧ прпⷣбнѡ пожи́вшїи, и҆ мꙋ́ками  просвѣти́вшїисѧ на землѝ бж҃е́ствєнныѧ жєны̀, ꙗ҆́кѡ  рабы̑ хрⷭ҇тѡ́вы. 
Сла́ва, поко́инъ: Ꙗ҆̀же ѿ землѝ прїѧ́тъ, въ  нбⷭ҇ныхъ оу҆чинѝ селе́нїихъ вѣ̑рныѧ рабы̑ твоѧ̑,  тѣ́хъ презира́ѧ прегрѣшє́нїѧ, за премно́гꙋю бл҃гость  хрⷭ҇тѐ, воплоще́йсѧ на́съ ра́ди земны́хъ. 
И҆ ны́нѣ, бг҃оро́диченъ: Пое́мъ тѧ̀ дв҃о, є҆ѧ́же  ра́ди ꙗ҆ви́сѧ бг҃ъ сꙋ́щымъ на землѝ, человѣ́къ бы́въ,  вопїю́ще: ра́дꙋйсѧ, землѐ бл҃гоплодови́таѧ,  плодоносѧ́щаѧ кла́съ та́йны, пита́ющъ всѧ́кое дыха́нїе. 
И҆́нъ 
І҆рмо́съ: Оу҆́тренююще вопїе́мъ тѝ гдⷭ҇и, сп҃си́ ны,  ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  зна́емъ. 
Мч҃нкъ прїе́мъ гдⷭ҇и, молє́нїѧ, дꙋ́шы, ꙗ҆̀же  преста́вилъ є҆сѝ, со и҆збра́нными тѝ причтѝ. 
Предре́клъ є҆сѝ, не оу҆зрѣ́ти сме́рти вѣ́рꙋющымъ  въ тѧ̀: тѣ́мже влⷣко оу҆со́пшыѧ оу҆поко́й. 
Сла́ва: Красоты̀ до́мꙋ твоегѡ̀ гдⷭ҇и, твоѧ̑ рабы̑  оу҆лꙋчи́ти сподо́би, и҆ сла́дкагѡ прича́стїѧ. 
И҆ ны́нѣ: Сло́во, є҆́же ѻ҆ц҃ꙋ̀ соприсносꙋ́щное, ѿ  дв҃ы вопло́щьсѧ, оу҆мертвѝ сме́ртїю сме́рть. 
Пѣ́снь ѕ҃ 
І҆рмо́съ: Ꙗ҆́коже прⷪ҇ро́ка ѿ ѕвѣ́рѧ и҆зба́вилъ  є҆сѝ гдⷭ҇и, и҆ менѐ и҆з̾ глꙋбины̀ несодержи́мыхъ  страсте́й возведѝ, молю́сѧ: да приложꙋ̀ призрѣ́ти мѝ  къ хра́мꙋ ст҃о́мꙋ твоемꙋ̀. 
Тѣлеса̀ преда́вше на ра̑ны бж҃е́ственнїи мч҃нцы,  мꙋчи́телей рꙋка́мъ, веселѧ́хꙋсѧ дꙋше́ю: бж҃е́ственное бо  зрѧ́хꙋ вои́стиннꙋ, присносꙋ́щное ра́дованїе и҆  бж҃е́ствєннаѧ воздаѧ̑нїѧ. 
Сла́ва премꙋ́дрымъ ст҃и́телємъ и҆ прпⷣбнымъ ты̀  є҆сѝ хрⷭ҇тѐ: мл҃твами и҆́хъ твоѧ̑ лю́ди оу҆ще́дри,  и҆̀хже свое́ю кро́вїю стѧжа́лъ є҆сѝ, ꙗ҆́кѡ  чл҃вѣколю́бецъ. 
Ѿ тебѐ гдⷭ҇и, просвѣща́ющесѧ оу҆мо́мъ прⷪ҇ро́цы,  проѧвлѧ́ютъ ꙗ҆́снѡ да̑льнѧѧ ꙗ҆́коже бли́зъ: жєны́ же  си́лою твое́ю держа́вꙋ вра́жїю разрꙋши́ша, страда́нїемъ  и҆ посто́мъ. 
Сла́ва: Преста́влєныѧ ѿ на́съ вѣ̑рныѧ рабы̑ твоѧ̑,  ликѡ́мъ и҆збра́нныхъ сопричта́въ бл҃же, оу҆поко́й гдⷭ҇и,  всѧ̑ тѣ́хъ согрѣшє́нїѧ презира́ѧ за млⷭ҇рдїе. 
Бг҃оро́диченъ: Созда́вый въ нача́тцѣ є҆́ѵꙋ гдⷭ҇и,  дв҃ы въ ложесна̀ вше́дъ, на́ше содѣ́ловаеши ѡ҆бновле́нїе  въ ра́бїй ѡ҆́бразъ ѡ҆бо́лксѧ, и҆́же влⷣка всѧ́ческихъ. 
И҆́нъ 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть: а҆́зъ же возопи́хъ къ тебѣ̀ чл҃вѣколю́бцꙋ, и҆  сп҃се́ мѧ десни́ца твоѧ̀ гдⷭ҇и. 
Во́инство мч҃нкъ твои́хъ, вы̑шнимъ си́ламъ  подо́бѧщесѧ, хрⷭ҇тѐ, мо́лѧтъ тѧ̀, пода́ждь  чл҃вѣколю́бче, преста́влєнымъ є҆́же ѿ тебѐ  наслажде́нїе. 
Въ мѣ́стѣхъ прохлажде́нїѧ, въ мѣ́стѣхъ ст҃ы́хъ  свѣ́тлости, въ мѣ́стѣхъ ѡ҆слабле́нїѧ хрⷭ҇тѐ, ꙗ҆́кѡ  чл҃вѣколю́бецъ, и҆̀хже прїѧ́лъ є҆сѝ, оу҆чинѝ рабы̑  твоѧ̑. 
Сла́ва: Ѡ҆чи́сти рабы̑ твоѧ̑, и҆ тѣ̑мъ согрѣше́нїй  проще́нїе пода́ждь чл҃вѣколю́бче, и҆ жи́зни сподо́би  нетлѣ́ннѣй, и҆ бл҃же́нномꙋ наслѣ́дїю.  
Бг҃оро́диченъ: Зача́тїѧ безсѣ́меннагѡ твоегѡ̀, кто̀  сло́вомъ и҆зрещѝ мо́жетъ чꙋдесѐ, всенепоро́чнаѧ: бг҃а  во родила̀ є҆сѝ, за млⷭ҇рдїе къ на́мъ прише́дша. 
Пѣ́снь з҃ 
І҆рмо́съ: Ѻ҆гнѧ̀ гаси́лище ѻ҆трокѡ́въ мл҃тва,  ѡ҆роша́ющаѧ пе́щь, проповѣ́дница чꙋдесѐ, не ѡ҆палѧ́ющи,  нижѐ сожига́ющи пѣсносло́вцы бг҃а ѻ҆тє́цъ на́шихъ. 
Вы̀ разжиза́еми лю́тыхъ мꙋче́нїй ѻ҆гне́мъ, любле́нїе  теплѣ́йшее мч҃нцы сла́внїи показа́сте ко гдⷭ҇ꙋ,  прохлажда́юще ва́съ по́мысломъ бл҃гочести́вымъ. 
Премꙋ́дростїю дх҃а оу҆краси́вшесѧ премꙋ́дрїи, и҆  свѣ́тлѡ пожи́сте, сщ҃еннодѣ́йствꙋюще бл҃года́ти  є҆ѵⷢ҇лїа, и҆ ꙗ҆́кѡ бж҃їѧ слꙋжи́тели похвалѧ́емъ ва́съ. 
Вы̀ оу҆мертви́вше пло́ть болѣ́зньми мно́гими, жи́зни  сподо́бистесѧ бꙋ́дꙋщїѧ прпⷣбнїи, молѧ́щесѧ сїю̀  полꙋчи́ти на́мъ оу҆мерщвлє́нымъ страсте́й приложе́ньми. 
Бл҃же́нный ли́къ бж҃їихъ прⷪ҇рѡ́къ, и҆ же́нъ собо́ръ,  подви́гшыѧсѧ посто́мъ, и҆ страда́нїемъ низложи́вшыѧ  врага̀, да похва́лѧтсѧ вѣ́рнѡ. 
Сла́ва: Мє́ртвымъ прїѡбщи́всѧ всѣ́хъ жи́знь сло́ве,  ны́нѣ ѡ҆ста́вльшихъ житїѧ̀ мѧте́жъ, ко приста́нищꙋ  твоемꙋ̀ бж҃е́ственномꙋ оу҆пра́ви, согрѣшє́нїѧ и҆́хъ  презира́ѧ бл҃же.  
И҆ ны́нѣ: И҆̀же бцⷣꙋ тѧ̀ мꙋ́дрствꙋющїи ра́зꙋмомъ  пра́вымъ, ѻ҆гнѧ̀ вѣ́чнагѡ и҆ тьмы̀ да и҆зба́вимсѧ  хода́тайствомъ твои́мъ влⷣчце, и҆ неви́димыхъ вра̑гъ  борю́щихъ на́съ. 
И҆́нъ 
І҆рмо́съ: Въ пещѝ ѻ҆́гненнѣй пѣсносло́вцы сп҃сы́й  ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Ны́нѣ непристꙋ́пнагѡ свѣ́та насы́титисѧ, пода́ждь  сп҃се, преста́влєнымъ, мольба́ми стрⷭ҇тоте́рпєцъ  твои́хъ. 
Въ цр҃кви пе́рвенєцъ хрⷭ҇тѐ, въ вѣ́рѣ  сконча́вшихсѧ, ще́дре, сопричтѝ. 
Сла́ва: Оу҆кра́шены ѻ҆де́ждами нетлѣ́нїѧ твоѧ̑  рабы̑, преста́влєныѧ къ тебѣ̀ сп҃се, оу҆поко́й. 
И҆ ны́нѣ: То́къ сме́ртнагѡ сꙋщества̀ ѿсѣкла̀  є҆сѝ пречⷭ҇таѧ, жи́знь без̾ сѣ́мене заче́нши,  всенепоро́чнаѧ. 
Пѣ́снь и҃ 
І҆рмо́съ: А҆́гг҃лѡвъ со́нмъ, человѣ́кѡвъ собо́ръ,  цр҃ѧ̀ и҆ зижди́телѧ всѣ́хъ, сщ҃е́нницы по́йте,  бл҃гослови́те леѵі́ти, лю́дїе превозноси́те во всѧ̑  вѣ́ки. 
Преплы́вше мꙋче́нїй пꙋчи́нꙋ ѡ҆кормле́нїемъ сло́ва,  страда́льцы крове́й тече́нїемъ погрꙋзи́сте всѧ̑ полкѝ  льсти́вагѡ, и҆ живетѐ во вѣ́ки. 
Премꙋ́дрїи бы́вше сщ҃еннодѣ́лателїе, сщ҃е́ннѡ на  водѣ̀ правосла́вїѧ ва́мъ ввѣ́ренное ста́до препита́сте:  вои́стиннꙋ сла́дости кра́сныхъ пото́кѡвъ наслажда́етесѧ  во вѣ́ки. 
Свѣти̑ла прпⷣбнїи вѣ̑рнымъ ꙗ҆ви́стесѧ, ꙗ҆́кѡ  соверши́вше дѣла̀ свѣ́та, и҆ къ бж҃е́ственнѣй  свѣ́тлости преста́вистесѧ: тьмы̀ на́съ свободи́ти  моли́тесѧ влⷣцѣ. 
Весели́сѧ сосло́вїе же́нское, по́честей и҆сполне́нїе  всѧ́кихъ прїе́мшее ра́нами, и҆ ли́къ ра́дꙋйсѧ  прⷪ҇ро́ческїй, и҆ пра́ведныхъ, оу҆годи́вшихъ хрⷭ҇тꙋ̀ во  вѣ́ки. 
Сла́ва: Ѻ҆рꙋ́жїе ѡ҆браща́ющеесѧ ны́нѣ, да́ждь влⷣко  невозбра́ннѡ проитѝ, преста́влєнымъ ѿ житїѧ̀ рабѡ́мъ  твои̑мъ: внꙋ́трь раѧ̀ тѣ́хъ вселѧ́ѧ, ꙗ҆́кѡ є҆ди́нъ  млⷭ҇тивъ. 
Бг҃оро́диченъ: Ꙗ҆́кѡ врата̀ вводѧ̑щаѧ къ  бж҃е́ственномꙋ вхо́дꙋ, ꙗ҆́кѡ добровосхо́днꙋю лѣ́ствицꙋ  бж҃їю, ꙗ҆́кѡ спаса́ющымсѧ незаблꙋ́днꙋю наста́вницꙋ,  ѡ҆бра́дованнꙋю воспои́мъ дв҃ꙋ мр҃і́ю. 
И҆́нъ 
І҆рмо́съ: И҆з̾ ѻ҆ц҃а̀ пре́жде вѣ̑къ рожде́ннаго  сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ  дв҃ы мт҃ре, сщ҃е́нницы по́йте, лю́дїе превозноси́те во  всѧ̑ вѣ́ки.  
И҆́же ст҃ы́хъ мч҃нкъ по́двиги прїе́мый, и҆ тѣ́хъ  ра́ди оу҆покоѧ́ѧй въ вѣ́рѣ твое́й оу҆со́пшыѧ, тебѐ  сп҃се пое́мъ, и҆ превозно́симъ во всѧ̑ вѣ́ки. 
Премі́рныѧ твоеѧ̀ сла́вы сїѧ́нїемъ ѡ҆зарѧ́тисѧ, ꙗ҆̀же  ѿ на́съ преста́влєныѧ сподо́би, ꙗ҆́кѡ бл҃гоꙋтро́бенъ,  тебѐ сп҃се пою́щыѧ, и҆ превозносѧ́щыѧ во всѧ̑ вѣ́ки. 
Сла́ва: Съ ли́ки ст҃ы́хъ, и҆̀хже преста́вилъ є҆сѝ,  оу҆чинѝ, и҆ а҆враа́мꙋ, въ нѣ́дрѣхъ съ ла́заремъ  причтѝ тебѐ сп҃се пою́щихъ, и҆ превозносѧ́щихъ во всѧ̑  вѣ́ки. 
Бг҃оро́диченъ: Оу҆кра́шена добро́тою чистоты̀, дв҃о  мт҃и, добротво́рнагѡ бл҃голѣ́пїѧ жили́ще бы́вши: тѣ́мже  тѧ̀ пое́мъ, и҆ превозно́симъ чⷭ҇тꙋю во всѧ̑ вѣ́ки.  
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Ꙗ҆́кѡ сотворѝ тебѣ̀ вели̑чїѧ си́льный,  дв҃ꙋ ꙗ҆́вль тѧ̀ чи́стꙋ по ржⷭ҇твѣ̀, ꙗ҆́кѡ ро́ждшꙋю  без̾ сѣ́мене своего̀ творца̀: тѣ́мъ тѧ̀ бцⷣꙋ  велича́емъ. 
Сщ҃еннодѣ́йственнїи па́стырїе прⷪ҇рѡ́къ ст҃ы́хъ  ли́къ, пра́ведныхъ неизче́тное мно́жество: мч҃нкѡвъ  собо́ръ, сщ҃е́нными пѣ́сньми да оу҆бл҃жа́ютсѧ:  молѧ́щесѧ сп҃сти́сѧ дꙋша́мъ на́шымъ. 
Ꙗ҆́кѡ чꙋ́дный по́стничествовавъ прпⷣбныхъ собо́ръ  премꙋ́дреннѡ, чꙋде́съ показа́ньми мно́гими ны́нѣ  оу҆диви́сѧ: тѣ́хъ мольба́ми ди́вный гдⷭ҇и, оу҆дивѝ на  всѣ́хъ млⷭ҇ти твоѧ̑. 
Со сщ҃енномч҃нки сконча́вшими тече́нїе до́брѣ, же́нъ  безчи́сленное мно́жество пострада́вшее и҆ пости́вшеесѧ,  любо́вїю да оу҆бл҃жа́етсѧ вѣ́рнѡ, со а҆́гг҃льскими  ли́ки пребыва́ющее. 
Сла́ва: Ст҃ы́хъ всѣ́хъ мно́жество мо́литъ тѧ̀ сло́ве:  оу҆поко́й мно́жєства ꙗ҆̀же въ вѣ́рѣ ѿ землѝ  преста́влєныѧ, за мно́жество млⷭ҇ти, ꙗ҆̀же содѣ̑ѧнаѧ  и҆́ми въ житїѝ, презира́ѧ согрѣшє́нїѧ.  
Бг҃оро́диченъ: Оу҆мовре́днѡ грѣхѝ содѣ́ѧхъ мнѡ́ги  дв҃о, мꙋче́нїѧ ѡ҆жида́ю про́чее, ѿ негѡ́же мѧ̀  и҆зба́ви, несꙋмнѣ́ннымъ се́рдцемъ къ тебѣ̀  приходѧ́щаго, и҆ бж҃е́ственный покро́въ тво́й  призыва́юща.  
И҆́нъ 
І҆рмо́съ: Тѧ̀ па́че оу҆ма̀ и҆ словесѐ мт҃рь бж҃їю,  въ лѣ́то безлѣ́тнаго неизрече́ннѡ ро́ждшꙋю, вѣ́рнїи  є҆диномꙋ́дреннѡ велича́емъ. 
Страда́нїй сщ҃е́нныхъ мч҃нцы, воздаѧ̑нїѧ прїе́мше,  дарова́ти тѧ̀ ны́нѣ мо́лѧтъ, вѣ́рою преста́влєнымъ  сп҃се, ѡ҆слабле́нїе. 
Оу҆мерщвле́нїе претерпѣ́лъ є҆сѝ є҆ди́не сп҃се  безсме́ртне, и҆́же воскрⷭ҇нїе мє́ртвымъ подаѧ̀ ꙗ҆́кѡ  бл҃гоꙋтро́бенъ, и҆ безсме́ртїѧ свѣ́тлость. 
Сла́ва: И҆спра́вилъ є҆сѝ на́съ па́дшихъ въ сме́рть,  и҆ на живо́тъ вѣ́чный надѣ́ѧтисѧ наꙋчи́лъ є҆сѝ,  є҆го́же оу҆лꙋчи́ти твои̑мъ рабѡ́мъ сп҃се, да́рꙋй. 
Бг҃оро́диченъ: Зако́на сѣ̑ни преидо́ша ржⷭ҇тво́мъ  твои́мъ, и҆́стина возсїѧ̀, бл҃года́ть дарова́сѧ бцⷣе:  тѣ́мже тѧ̀ велича́емъ. 
Та́же, Досто́йно є҆́сть: И҆ покло́нъ. Посе́мъ  є҆ктенїа̀, и҆ свѣти́ленъ, и҆ ѱалмы̀ ѻ҆бы̑чны.  
На хвали́техъ стїхи̑ры мч҃нчны, гла́съ є҃: 
Бл҃гослове́но во́инство нбⷭ҇нагѡ цр҃ѧ̀: а҆́ще бо и҆  земноро́дни бѣ́ша стрⷭ҇тоте́рпцы, но а҆́гг҃льскїй са́нъ  тща́хꙋсѧ дости́гнꙋти, ѡ҆ тѣлесѣ́хъ неради́вше, и҆  страсте́й ра́ди безпло́тныхъ сподо́бишасѧ че́сти. тѣ́мже  мл҃твами и҆́хъ гдⷭ҇и, сп҃сѝ дꙋ́шы на́шѧ. 
Стрⷭ҇тоно́сцы твоѝ гдⷭ҇и, чинѡ́мъ а҆́гг҃льскимъ  оу҆подо́бльшесѧ, ꙗ҆́кѡ безпло́тнїи, мꙋ̑ки претерпѣ́ша,  и҆ є҆диномы́сленно оу҆пова́нїе и҆мꙋ́ще, ѡ҆бѣща́нныхъ  бл҃гъ наслажде́нїе. мл҃твами и҆́хъ хрⷭ҇тѐ бж҃е, поми́лꙋй  на́съ. 
Ст҃і́и мч҃нцы, на землѝ подви́гшесѧ, мра́зъ  претерпѣ́ша, и҆ ѻ҆гню̀ преда́шасѧ, вода̀ и҆́хъ прїѧ́тъ.  тѣ́хъ є҆́сть гла́съ: проидо́хомъ сквозѣ̀ ѻ҆́гнь и҆  во́дꙋ, и҆ и҆зведѐ ны̀ въ поко́й. тѣ́хъ мл҃твами бж҃е,  поми́лꙋй на́съ. 
Въ мꙋ́кахъ сꙋ́ще ст҃і́и, ра́дꙋющесѧ вопїѧ́хꙋ: кꙋ́плѧ  на́мъ сꙋ́ть сїѧ̑ ко влⷣцѣ. вмѣ́стѡ быва́ющихъ ра́нъ на  тѣлесѣ́хъ, свѣ́тлое ѡ҆дѣѧ́нїе въ воскрⷭ҇нїе  процвѣте́тъ на́мъ, за безче́стїе вѣнцы̀, за оу҆́зы  темни̑чныѧ ра́й: и҆ за є҆́же со ѕлодѣ́и ѡ҆сꙋжде́нїе,  є҆́же со а҆́гг҃лы житїѐ. мл҃твами и҆́хъ гдⷭ҇и, сп҃сѝ  дꙋ́шы на́шѧ. 
Ты̀ созда́вый мѧ̀ гдⷭ҇и, и҆ положѝ на мнѣ̀ рꙋ́кꙋ  твою̀, и҆ заповѣ́давъ мѝ ре́клъ є҆сѝ: въ зе́млю па́ки  по́йдеши. наста́ви мѧ̀ на пра́вый пꙋ́ть тво́й, проща́ѧ  мнѣ̀ прегрѣшє́нїѧ. ѡ҆сла́би мѝ, и҆ сп҃си́ мѧ,  молю́сѧ, ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Ѽле ѻ҆каѧ́ннаѧ  дꙋшѐ! кі́й ѿвѣ́тъ и҆́маши рещѝ сꙋдїѝ во ѻ҆́нъ  ча́съ, є҆гда̀ прⷭ҇то́ли поста́вѧтсѧ на сꙋдѣ̀, и҆ сꙋдїѧ̀  прїи́детъ ѿ нб҃съ, соше́дъ со тьма́ми а҆́гг҃льскими;  є҆гда̀ сѧ́детъ на сꙋди́щи, прю̀ сотвори́ти съ рабы̑  непотре́бными, подо́бными мнѣ̀, что̀ ѿвѣща́ти  и҆́маши; что́же принестѝ тогда̀; пои́стиннѣ ничто́же,  оу҆́мъ и҆ тѣ́ло ѡ҆скверни́вши твоѐ. тѣ́мже припадѝ  къ дв҃ѣ, и҆ зовѝ непреста́ннѡ, пода́ти тебѣ̀ бога́тнѡ  грѣхѡ́въ проще́нїе.  
На стїхо́внѣ стїхи̑ры поко́йны, гла́съ є҃: 
Подо́бенъ: Ра́дꙋйсѧ: 
Свѣ́томъ лица̀ твоегѡ̀ хрⷭ҇тѐ, преста́влєныѧ ꙗ҆́кѡ  ще́дръ просвѣтѝ. вселѝ ѧ҆̀ въ мѣ́сто ѕла́чно, при  вода́хъ твоегѡ̀ чⷭ҇тагѡ и҆ бж҃е́ственнагѡ поко́ѧ, въ  жела́емыхъ нѣ́дрѣхъ а҆враа́ма пра́ѻтца, и҆дѣ́же  свѣ́тъ тво́й чи́стѣ сїѧ́етъ, и҆ пролива́ютсѧ  и҆сто́чницы бл҃госты́ни: и҆дѣ́же ликꙋ́ютъ ꙗ҆́снѡ  веселѧ́щесѧ пра́ведныхъ всѣ́хъ собо́ри ѡ҆ твое́й  бл҃гости. съ ни́миже оу҆чинѝ рабы̑ твоѧ̑, подаѧ̀ и҆̀мъ  ве́лїю млⷭ҇ть. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и.  
Пѣ́ти всесоста́вными гла́сы, славосло́вити же твою̀  держа́вꙋ, бл҃говолѝ ще́дре, преста́вльшыѧсѧ ѿ  привре́менныхъ къ тебѣ̀ влⷣцѣ всѣ́хъ и҆ бг҃ꙋ на́шемꙋ,  подаѧ̀ красото́ю твое́ю ѡ҆свѣща́тисѧ, и҆ сла́дкагѡ и҆  кра́снагѡ прича́стїѧ твоегѡ̀, воспрїѧ́ти же и҆  наслажда́тисѧ чⷭ҇тѣ́йше: и҆дѣ́же ѻ҆́крестъ прⷭ҇то́ла  твоегѡ̀ ликꙋ́ютъ а҆́гг҃ли, и҆ ст҃ы́хъ ли́цы ра́достнѡ  ѡ҆бстоѧ́тъ. съ ни́миже твои̑мъ рабѡ́мъ поко́й пода́ждь,  и҆ ве́лїю млⷭ҇ть.  
Сті́хъ: Дꙋ́шы и҆́хъ во бл҃ги́хъ водворѧ́тсѧ.  
И҆дѣ́же прⷪ҇ро́кѡвъ ли́къ, а҆пⷭ҇лѡвъ и҆ мч҃нкѡвъ  чи́нове, и҆ всѝ и҆̀же ѿ вѣ́ка ѡ҆правди́вшїисѧ твое́ю  сп҃си́тельною стра́стїю и҆ кро́вїю, є҆́юже и҆скꙋпи́лъ  є҆сѝ плѣне́наго человѣ́ка, та́мѡ вѣ́рою оу҆со́пшыѧ  оу҆поко́й, ꙗ҆́кѡ чл҃вѣколю́бецъ, проща́ѧй  согрѣшє́нїѧ: є҆ди́нъ бо безгрѣ́шенъ на землѝ пожи́лъ  є҆сѝ ст҃ъ вои́стиннꙋ, є҆ди́нъ во оу҆ме́ршихъ  свобо́дь. тѣ́мже твои̑мъ рабѡ́мъ поко́й пода́ждь, и҆  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Зако́номъ  грѣхо́внымъ на́съ порабоще́нныхъ свободи́ла є҆сѝ  влⷣчце, въ ложесна́хъ законода́вца и҆ цр҃ѧ̀ хрⷭ҇та̀  заче́нши є҆ди́на дв҃о мт҃и, и҆́мже ѡ҆правда́емсѧ тꙋ́не,  и҆ бл҃года́тїю: є҆го́же ны́нѣ молѝ, дꙋ́шы вѣ́дꙋщихъ  тѧ̀ бг҃омт҃рь, написа́ти въ кни́зѣ живо́тнѣй, ꙗ҆́кѡ да  хода́тайствомъ твои́мъ спа́сшесѧ всенепоро́чнаѧ, сн҃а  твоегѡ̀ любе́зное и҆збавле́нїе полꙋ́чимъ, томꙋ̀  покланѧ́ющесѧ, подаю́щемꙋ мі́рови ве́лїю млⷭ҇ть. 
Въ сꙋббѡ́тꙋ бл҃жє́нны, гла́съ є҃: 
Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ,  хрⷭ҇тѐ, и҆сповѣ́да тѧ̀ чи́стѣ ѿ се́рдца, помѧни́ мѧ  гдⷭ҇и, вопїѧ̀, во црⷭ҇твїи твое́мъ.  
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Началоѕло́бнаго врага̀, оу҆ме́рше мч҃нцы, погꙋби́сте,  и҆ взыдо́сте къ вы̑шнимъ, вѣнча́вшесѧ бж҃е́ственными  побѣ́дами, и҆ цр҃ю̀ всѣ́хъ бг҃ꙋ предста́сте. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Сщ҃е́нства свѣ́томъ ст҃и́телїе просвѣща́еми  просла́вишасѧ, и҆ прпⷣбныхъ мно́жество присносꙋ́щный  полꙋчи́ша живо́тъ: тѣ́мже оу҆бл҃жа́еми сꙋ́ть. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ.  
Съ ли́ки и҆збра́нныхъ на мѣ́стѣ влⷣко ѡ҆слабле́нїѧ,  и҆̀хже преста́вилъ є҆сѝ, вселѝ сло́ве, презрѣ́въ  хрⷭ҇тѐ, ꙗ҆̀же на землѝ тѣ́хъ согрѣшє́нїѧ. 
Сла́ва: Ѽ трⷪ҇це чⷭ҇тна́ѧ! ст҃и́телей и҆ мч҃нкъ  чⷭ҇тны́хъ по́двиги оу҆моле́на бꙋ́ди: вѣ́рою  оу҆ме́ршихъ дꙋша́мъ сп҃се́нїе да́рꙋй, и҆ ве́лїю млⷭ҇ть. 
И҆ ны́нѣ: Ꙗ҆́же невмѣсти́маго всѣ́ми,  бг҃ора́дованнаѧ вмѣсти́ла є҆сѝ, и҆ ро́ждши па́че  є҆стества̀ и҆ сло́ва, того̀ млⷭ҇тива бы́ти всѣ̑мъ  влⷣчце оу҆молѝ. 
Коне́цъ пѧ́томꙋ гла́сꙋ. 


Гла́съ ѕ҃. 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, поста́вимъ стїхѡ́въ д҃. И҆ пое́мъ  г҃, воскрⷭ҇ны гла́са, повторѧ́юще пе́рвꙋю. Гла́съ ѕ҃: 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Побѣ́дꙋ и҆мѣ́ѧ хрⷭ҇тѐ ю҆́же на а҆́да, на крⷭ҇тъ  возше́лъ є҆сѝ: да во тьмѣ̀ сме́рти сѣдѧ́щыѧ  воскр҃си́ши съ собо́ю, и҆́же въ ме́ртвыхъ свобо́дь:  и҆сточа́ѧй живо́тъ ѿ своегѡ̀ свѣ́та, всеси́льне сп҃се,  поми́лꙋй на́съ. 
Дне́сь хрⷭ҇то́съ сме́рть попра́въ, ꙗ҆́коже речѐ,  воскр҃се, и҆ ра́дованїе мі́рови дарова̀, да всѝ  взыва́юще, пѣ́снь та́кѡ рце́мъ: и҆сто́чниче жи́зни,  непристꙋ́пный свѣ́те, всеси́льне сп҃се, поми́лꙋй на́съ. 
Тебѐ гдⷭ҇и, сꙋ́щаго по все́й тва́ри, грѣ́шнїи ка́мѡ  бѣжи́мъ; на нб҃сѝ са́мъ живе́ши: во а҆́дѣ попра́лъ  є҆сѝ сме́рть: во глꙋбины̑ мѡрскі́ѧ; та́мѡ рꙋка̀ твоѧ̀  влⷣко. къ тебѣ̀ прибѣга́емъ, тебѣ̀ припа́дающе  мо́лимсѧ: воскр҃сы́й и҆з̾ ме́ртвыхъ, поми́лꙋй на́съ. 
Сла́ва, и҆ ны́нѣ, бг҃оро́диченъ: Досто́йно є҆́сть  ꙗ҆́кѡ вои́стиннꙋ, бл҃жи́ти тѧ̀ бцⷣꙋ: въ твое́ бо  пречⷭ҇тое вше́дъ чре́во всѣ́хъ содѣ́тель, пло́ть  бы́сть, не преложи́всѧ є҆стество́мъ, нижѐ мечта́всѧ ѡ҆  смотре́нїи: но воспрїѧ́тѣй и҆з̾ тебѐ слове́снѡ  ѡ҆дꙋшевле́ннѣй пло́ти соедини́всѧ, по ѵ҆поста́си.  ѿню́дꙋже бл҃гоче́стнѡ, во ѻ҆бои́хъ є҆стества́хъ  ꙗ҆влѧ́ющихсѧ, ра́знство твори́мъ. того̀ молѝ чⷭ҇тна́ѧ  прест҃а́ѧ, низпосла́ти на́мъ ми́ръ и҆ ве́лїю млⷭ҇ть. 
Та́же, Свѣ́те ти́хїй: Посе́мъ прокі́менъ: Гдⷭ҇ь  воцр҃и́сѧ: Три́жды. Сті́хъ: Ѡ҆блече́сѧ гдⷭ҇ь въ си́лꙋ, и҆  препоѧ́сасѧ. Та́же, Сподо́би гдⷭ҇и въ ве́черъ се́й:  
І҆ере́й же є҆ктенїѝ не глаго́летъ, но пое́мъ на  стїхо́внѣ стїхи́рꙋ воскрⷭ҇нꙋ, гла́съ ѕ҃: 
Воскрⷭ҇нїе твоѐ хрⷭ҇тѐ сп҃се, а҆́гг҃ли пою́тъ на  нб҃сѣ́хъ, и҆ на́съ на землѝ сподо́би, чⷭ҇тымъ се́рдцемъ  тебѐ сла́вити. 
И҆ и҆ны̑ѧ стїхи̑ры прест҃ы́ѧ бцⷣы. 
Подо́бенъ: Всю̀ ѿложи́вше: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ.  
Клѧ́твою ꙗ҆́кѡ ѡ҆бѣща̀ твоемꙋ̀ пра́ѻтцꙋ дре́вле  бг҃ъ прелѣ́тный, въ послѣ̑днѧѧ лѣ̑та совершѝ,  произше́дъ пречⷭ҇таѧ ѿ чре́ва твоегѡ̀ бж҃е́ственнагѡ:  и҆́бо вои́стиннꙋ возсїѧ̀ и҆з̾ тебѐ гдⷭ҇ь, дла́нїю  содержа́й концы̀, є҆го́же и҆ мнѣ̀ бл҃гоꙋвѣ́тлива  сотворѝ въ ча́съ сꙋ́дный дв҃о мр҃і́е, тогѡ̀ црⷭ҇твїѧ мѧ̀  полꙋчи́ти, добродѣ́телей возвыше́нїемъ, и҆ страсте́й  оу҆мерщвле́нїемъ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ.  
Оу҆ма̀ чистото́ю и҆са́їа, дв҃о, и҆здале́ча проречѐ,  роди́ти и҆мꙋ́щꙋю созда́телѧ всеѧ̀ тва́ри, тѧ̀ чⷭ҇тна́ѧ  пречⷭ҇таѧ: ты́ бо ꙗ҆ви́ласѧ є҆сѝ є҆ди́на во вѣ́ки  всенепоро́чнаѧ. тѣ́мже тѧ̀ молю̀: ѡ҆скверне́нꙋю мою̀  дꙋ́шꙋ ѡ҆чи́сти, и҆ свѣ́тлости бж҃е́ственныѧ ѻ҆́бщника  мѧ̀ покажѝ, и҆ бж҃е́ственнагѡ сн҃а твоегѡ̀ стоѧ́нїѧ  десна́гѡ, є҆гда̀ сѧ́детъ, ꙗ҆́коже пи́сано є҆́сть,  сꙋди́ти мі́рꙋ всемꙋ̀. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи.  
Сме́рти разрꙋше́нїе ржⷭ҇тво́мъ твои́мъ ꙗ҆ви́сѧ, ты́  бо ѻ҆трокови́ца є҆сѝ живота̀ нетлѣ́ннагѡ пребыва́нїе.  тѣ́мже тѧ̀ молю̀: во гробѣ́хъ а҆́довыхъ страсте́й  мои́хъ слежа́ща ты̀ воскр҃сѝ, и҆ къ весе́лїю и҆  ѡ҆живле́нїю дв҃о, рꙋководѝ, ко бл҃же́нномꙋ воздаѧ́нїю,  и҆ неги́блемыѧ и҆ бж҃е́ственныѧ сподо́би ра́дости,  и҆дѣ́же сла́дость присносꙋ́щнаѧ, и҆дѣ́же свѣ́тъ  невече́рнїй. 
Сла́ва, и҆ ны́нѣ, бг҃оро́диченъ: Прїиди́те всѝ  ꙗ҆зы́цы, во гла́сѣ ра́дованїѧ прест҃ꙋ́ю дв҃ꙋ и҆ бцⷣꙋ  восхва́лимъ, чл҃вѣ́ческагѡ сꙋщества̀ горни́ло,  неизрече́нныхъ чꙋде́съ дѣ́лателище, ѡ҆ то́й бо бы́ша  нѡ́ваѧ: безнача́льный начина́етсѧ, сло́во  ѡ҆дебелѣва́етъ, бг҃ъ человѣ́къ быва́етъ, да бг҃а  человѣ́ка содѣ́лаетъ, не премѣне́нїемъ є҆сте́ствъ, но  соедине́нїемъ по ѵ҆поста́си: происхо́дитъ бо є҆ди́нъ ѿ  двою̀ сопроти́вныхъ, во двои́хъ соверше́нныхъ  є҆стества́хъ нераздѣ́льнѣ познава́емый, хотѣ́тельнѣ  же и҆ дѣ́тельнѣ по ѻ҆бою̀ сꙋщєствꙋ̀: то́йже по  и҆сто́тномꙋ вѣ́рꙋемь быва́ѧ, ра́ди сп҃си́тельнагѡ  смотре́нїѧ хрⷭ҇то́съ бг҃ъ на́шъ, мі́рꙋ подаѧ̀ ѡ҆чище́нїе,  ми́ръ и҆ ве́лїю млⷭ҇ть. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: Тропа́рь воскрⷭ҇нъ. Сла́ва, и҆ ны́нѣ,  бг҃оро́диченъ є҆гѡ̀. И҆ ѿпꙋ́стъ. 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ, поста́вимъ стїхѡ́въ і҃: и҆ пое́мъ  настоѧ́щыѧ стїхи̑ры воскрⷭ҇ны, гла́съ ѕ҃: 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Побѣ́дꙋ и҆мѣ́ѧ хрⷭ҇тѐ, ю҆́же на а҆́да, на крⷭ҇тъ  возше́лъ є҆сѝ: да во тьмѣ̀ сме́рти сѣдѧ́щыѧ  воскр҃си́ши съ собо́ю, и҆́же въ ме́ртвыхъ свобо́дь,  и҆сточа́ѧй живо́тъ ѿ своегѡ̀ свѣ́та, всеси́льне сп҃се,  поми́лꙋй на́съ. 
Сті́хъ: Менѐ ждꙋ́тъ пра́вєдницы, до́ндеже возда́си  мнѣ̀.  
Дне́сь хрⷭ҇то́съ сме́рть попра́въ, ꙗ҆́коже речѐ,  воскр҃се, и҆ ра́дованїе мі́рови дарова̀, да всѝ  взыва́юще, пѣ́снь та́кѡ рце́мъ: и҆сто́чниче жи́зни,  непристꙋ́пный свѣ́те, всеси́льне сп҃се, поми́лꙋй на́съ.  
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Тебѐ гдⷭ҇и, сꙋ́щагѡ по все́й тва́ри, грѣ́шнїи ка́мѡ  бѣжи́мъ; на нб҃сѝ са́мъ живе́ши, во а҆́дѣ попра́лъ  є҆сѝ сме́рть, во глꙋбины̑ мѡрскі́ѧ; та́мѡ рꙋка̀ твоѧ̀  влⷣко. къ тебѣ̀ прибѣга́емъ, тебѣ̀ припа́дающе  мо́лимсѧ: воскр҃сы́й и҆з̾ ме́ртвыхъ поми́лꙋй на́съ.  
И҆́ны стїхи̑ры а҆натѡ́лїевы, гла́съ то́йже. 
Сті́хъ: Да бꙋ́дꙋтъ оу҆́ши твоѝ, вне́млющѣ гла́сꙋ  моле́нїѧ моегѡ̀.  
Крⷭ҇то́мъ твои́мъ хрⷭ҇тѐ хва́лимсѧ, и҆ воскрⷭ҇нїе  твоѐ пое́мъ и҆ сла́вимъ: ты́ бо є҆сѝ бг҃ъ на́шъ.  ра́звѣ тебѐ и҆на́гѡ не вѣ́мы. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Вы́нꙋ бл҃гословѧ́ще гдⷭ҇а, пое́мъ воскрⷭ҇нїе є҆гѡ̀:  крⷭ҇тъ бо претерпѣ́въ, сме́ртїю сме́рть погꙋбѝ. 
Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Сла́ва си́лѣ твое́й гдⷭ҇и, ꙗ҆́кѡ оу҆праздни́лъ  є҆сѝ держа́вꙋ и҆мꙋ́щагѡ сме́рти: ѡ҆бнови́лъ є҆сѝ  на́съ крⷭ҇то́мъ твои́мъ, да́рꙋѧ на́мъ живо́тъ и҆  нетлѣ́нїе. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Погребе́нїе твоѐ гдⷭ҇и, оу҆́зы а҆́дѡвы сокрꙋши́вшее  растерза̀: є҆́же и҆з̾ ме́ртвыхъ ꙾воскрⷭ҇нїемъ꙾  воскрⷭ҇нїе мі́ръ просвѣтѝ, гдⷭ҇и сла́ва тебѣ̀. 
И҆́ны стїхи̑ры бцⷣѣ, творе́нїе па́ѵла  а҆морре́йскагѡ, гла́съ г҃:  
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ви́дѧщи не́мощь мою̀ тѣле́снꙋю, и҆ дꙋше́вное  страда́нїе, и҆ серде́чное ѡ҆ѕлобле́нїе, посѣще́нїѧ  сподо́би мѧ̀ бж҃е́ственнагѡ, всенепоро́чнаѧ дв҃о, сп҃си́  мѧ, молю́сѧ, те́плыми твои́ми мл҃твами. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Всѣ́хъ преидо́хъ влⷣчце, согрѣше́ньми: но  мно́жєства си́хъ дв҃о ѡ҆чи́щши, ми́лостей полꙋчи́ти мѝ  чⷭ҇таѧ, сподо́би, въ бꙋ́дꙋщемъ сꙋдѣ̀ сн҃а и҆ бг҃а  твоегѡ̀.  
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Мно́жество согрѣше́нїй мои́хъ, зовꙋ́щагѡ ѡ҆чи́сти  чи́стаѧ, и҆ чꙋ́вствїй мои́хъ неꙋста̑внаѧ движє́нїѧ,  моли́твеннымъ мече́мъ ссѣцы̀: ꙗ҆́кѡ да вѣ́рою и҆  любо́вїю пою̀ твоѐ безсѣ́менное ржⷭ҇тво̀. 
Сла́ва, и҆ ны́нѣ, бг҃оро́диченъ: Кто̀ тебѐ не  оу҆бл҃жи́тъ прест҃а́ѧ дв҃о; кто́ ли не воспое́тъ твоегѡ̀  пречⷭ҇тагѡ ржⷭ҇тва̀; безлѣ́тнѡ бо ѿ ѻ҆ц҃а̀ возсїѧ́вый  сн҃ъ є҆диноро́дный, то́йже ѿ тебѐ чⷭ҇тыѧ про́йде,  неизрече́ннѡ вопло́щьсѧ, є҆стество́мъ бг҃ъ сы́й, и҆  є҆стество́мъ бы́въ чл҃вѣ́къ на́съ ра́ди, не во двою̀  лицꙋ̑ раздѣлѧ́емый, но во двою̀ є҆стєствꙋ̀ несли́тнѡ  познава́емый. того̀ молѝ чⷭ҇таѧ, всебл҃же́ннаѧ,  поми́ловатисѧ дꙋша́мъ на́шымъ. 
Та́же, Свѣ́те ти́хїй: Прокі́менъ днѐ: Гдⷭ҇ь  воцр҃и́сѧ: И҆ про́чее по ѻ҆бы́чаю.  
На стїхо́внѣ стїхи̑ры. Гла́съ ѕ҃: 
Воскрⷭ҇нїе твоѐ хрⷭ҇тѐ сп҃се, а҆́гг҃ли пою́тъ на  нб҃сѣ́хъ, и҆ на́съ на землѝ сподо́би, чⷭ҇тымъ се́рдцемъ  тебѐ сла́вити. 
По а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ.  
Врата̀ сокрꙋши́въ мѣ̑днаѧ, и҆ верєѝ а҆́дѡвы  сотры́й, ꙗ҆́кѡ бг҃ъ всеси́ленъ, ро́дъ человѣ́ческїй  па́дшїй воскр҃си́лъ є҆сѝ. сегѡ̀ ра́ди и҆ мы̀ согла́снѡ  вопїе́мъ: воскр҃сы́й и҆з̾ ме́ртвыхъ, гдⷭ҇и сла́ва  тебѣ̀. 
Сті́хъ: И҆́бо оу҆твердѝ вселе́ннꙋю, ꙗ҆́же  неподви́житсѧ.  
Тлѣ́нїѧ на́съ дре́внѧгѡ хрⷭ҇то́съ и҆спра́вити хотѧ̀,  на крⷭ҇тѣ̀ пригвожда́етсѧ, и҆ во гро́бѣ полага́етсѧ,  є҆го́же мѷронѡ́сицы жєны̀ со слеза́ми и҆ска́хꙋ,  пла́чꙋщѧ глаго́лахꙋ: оу҆вы̀ на́мъ сп҃се всѣ́хъ, ка́кѡ  и҆зво́лилъ є҆сѝ во гро́бѣ всели́тисѧ; всели́выйсѧ же  хотѧ̀, ка́кѡ оу҆кра́денъ бы́лъ є҆сѝ; ка́кѡ преложи́лсѧ  є҆сѝ; ко́е же мѣ́сто твоѐ живоно́сное сокры̀ тѣ́ло;  но влⷣко, ꙗ҆́кѡ ѡ҆бѣща́лсѧ є҆сѝ на́мъ ꙗ҆ви́сѧ, и҆  оу҆толѝ ѿ на́съ рыда́нїе сле́зъ. пла́чꙋщымсѧ же  и҆̀мъ, а҆́гг҃лъ къ ни̑мъ возопѝ: ѿ пла́ча преста́вшѧ  а҆пⷭ҇лѡмъ рцы́те, ꙗ҆́кѡ воскр҃се гдⷭ҇ь, мі́рови да́рꙋѧ  ѡ҆чище́нїе, и҆ ве́лїю млⷭ҇ть.  
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й.  
Распны́йсѧ ꙗ҆́кѡ восхотѣ́лъ є҆сѝ хрⷭ҇тѐ, и҆  сме́рть погребе́нїемъ твои́мъ плѣни́вый, тридне́венъ  воскрⷭ҇лъ є҆сѝ, ꙗ҆́кѡ бг҃ъ со сла́вою, мі́рови да́рꙋѧ  безконе́чнꙋю жи́знь, и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Творе́цъ и҆  и҆зба́витель мо́й пречⷭ҇таѧ, хрⷭ҇то́съ гдⷭ҇ь и҆з̾  твои́хъ ложе́снъ проше́дъ, въ мѧ̀ ѡ҆болкі́йсѧ, пе́рвыѧ  клѧ́твы а҆да́ма свободѝ. тѣ́мже тѝ всечⷭ҇таѧ, ꙗ҆́кѡ  бж҃їи мт҃ри же и҆ дв҃ѣ, вои́стиннꙋ вопїе́мъ немо́лчнѡ:  ра́дꙋйсѧ а҆́гг҃льски, ра́дꙋйсѧ влⷣчце, предста́тельство  и҆ покро́ве, и҆ сп҃се́нїе дꙋ́шъ на́шихъ.  
Та́же, Ны́нѣ ѿпꙋща́еши: Трист҃о́е, и҆ по Ѻ҆́ч҃е  на́шъ: 
Тропа́рь воскрⷭ҇нъ, гла́съ ѕ҃: 
А҆́гг҃льскїѧ си̑лы на гро́бѣ твое́мъ, и҆ стрегꙋ́щїи  ѡ҆мертвѣ́ша: и҆ стоѧ́ше мр҃і́а во гро́бѣ, и҆́щꙋщи  пречⷭ҇тагѡ тѣ́ла твоегѡ̀. плѣни́лъ є҆сѝ а҆́дъ, не  и҆скꙋси́всѧ ѿ негѡ̀: срѣ́тилъ є҆сѝ дв҃ꙋ да́рꙋѧй  живо́тъ. воскр҃сы́й и҆з̾ ме́ртвыхъ, гдⷭ҇и сла́ва тебѣ̀. 
Сла́ва, и҆ ны́нѣ, бг҃оро́диченъ: Бл҃гослове́ннꙋю  нарекі́й твою̀ мт҃рь, прише́лъ є҆сѝ на стрⷭ҇ть  во́льнымъ хотѣ́нїемъ, возсїѧ́въ на крⷭ҇тѣ̀, взыска́ти  хотѧ̀ а҆да́ма, глаго́лѧ а҆́гг҃лѡмъ: сра́дꙋйтесѧ мнѣ̀,  ꙗ҆́кѡ ѡ҆брѣ́тесѧ поги́бшаѧ дра́хма, всѧ̑ мꙋ́дрѣ  оу҆стро́ивый бж҃е на́шъ, сла́ва тебѣ̀. 
Посе́мъ ѿпꙋ́стъ, 
Въ сꙋббѡ́тꙋ на повече́рїи,  
Канѡ́нъ прест҃ѣ́й бцⷣѣ. Гла́съ ѕ҃: 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ вопїѧ́ше. 
Припѣ́въ: Прест҃а́ѧ бцⷣе, сп҃сѝ на́съ. 
Неѡскꙋ́днꙋ бл҃года́ть и҆мꙋ́щи ꙗ҆́кѡ бж҃е́ственнꙋю,  мт҃и безневѣ́стнаѧ, къ тебѣ̀ прибѣга́ющихъ не пре́зри,  ѿ бѣ́дъ и҆ скорбе́й при́снѡ сп҃са́ющи. 
Сѐ вре́мѧ наста̀ моегѡ̀ оу҆ны́нїѧ, воста́ни  пречⷭ҇таѧ влⷣчце, и҆ по́мощи да́ждь мѝ рꙋ́кꙋ: ты́ бо  мі́ръ бж҃е́ственнагѡ весе́лїѧ и҆спо́лнила є҆сѝ. 
Сла́ва: Держа́вный тво́й покро́въ, бг҃ороди́тельнице,  ꙗ҆́кѡ застꙋ́пница сꙋ́щи, да́ждь мѝ вско́рѣ напа́стьми  ѡ҆держи́мꙋ, и҆ невре́дна ѿ си́хъ сохрани́ мѧ. 
И҆ ны́нѣ: Дꙋшѝ мое́й сме́рть притека́етъ,  и҆скꙋшє́нїѧ же ненави́дѧщихъ, ꙗ҆́кѡ а҆́спїды ѡ҆быдо́ша  погꙋби́ти мѧ̀: но сама́ мѧ бцⷣе, сп҃сѝ. 
Пѣ́снь г҃ 
І҆рмо́съ: Разшири́шасѧ на врагѝ моѧ̑ оу҆ста̀ моѧ̑,  ꙗ҆́кѡ оу҆тверди́сѧ ѡ҆ гдⷭ҇ѣ се́рдце моѐ. 
Оу҆мерщвле́ннꙋю дꙋ́шꙋ мою̀ прегрѣше́ньми, живо́тъ  ꙗ҆́кѡ ро́ждшаѧ бцⷣе ѡ҆живѝ. 
Ѿ всѧ́кагѡ и҆скꙋше́нїѧ соблюдѝ, къ тебѣ̀  прибѣга́ющихъ бцⷣе, оу҆пова́нїе на́ше. 
Сла́ва: Ѿ востаю́щихъ на мѧ̀ напа́стей го́рькѡ,  сп҃си́ мѧ мт҃и гдⷭ҇а моегѡ̀ пренепоро́чнаѧ.  
И҆ ны́нѣ: Ꙗ҆́же мі́рови сп҃се́нїе подаю́щи  бж҃е́ственнымъ ржⷭ҇тво́мъ твои́мъ, ѿ бѣ́дъ мѧ̀  премѣнѝ. 
Пѣ́снь д҃ 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ: и҆ глаго́лаше: оу҆слы́шахъ  слꙋ́хъ тво́й, и҆ оу҆боѧ́хсѧ: сла́ва си́лѣ твое́й гдⷭ҇и. 
И҆знемо́же нището́ю крѣ́пость дꙋшѝ моеѧ̀,  бг҃ороди́тельнице, и҆ лю́тое на мѧ̀ ѡ҆мраче́нїе нападѐ,  ѿ прегрѣше́нїй и҆мꙋ́щее нахо́дъ: при́зри ꙗ҆́кѡ  свѣтоно́сный ѻ҆́блакъ бж҃їй: и҆ просвѣти́ мѧ, молю́сѧ. 
Бꙋ́ри ѕѡ́лъ мои́хъ, и҆ смꙋще́нїе прегрѣше́нїй,  преложѝ въ тишинꙋ̀ сп҃се́нїѧ, ꙗ҆́кѡ сꙋ́щи приста́нище,  всенепоро́чнаѧ: рыка́юще и҆́щꙋтъ мѧ̀, ꙗ҆́кѡ льво́ве  пожре́ти, па́гꙋбы тѣ́хъ и҆зба́ви мѧ̀, молю́сѧ. 
Сла́ва: Въ нощѝ и҆ во дни̑, на земли́ же и҆ въ мо́ри,  и҆ на всѧ́комъ мѣ́стѣ, сп҃се́нїе тве́рдо сꙋ́щи, бцⷣе  покро́ве непобѣди́мый, сп҃са́й мѧ̀: по бз҃ѣ бо на тѧ̀  вои́стиннꙋ хрⷭ҇тїа́не оу҆пова́емъ. 
И҆ ны́нѣ: Ѿ вели́кихъ и҆ разли́чныхъ прегрѣше́нїй  же и҆ напа́стей, всегда̀ сп҃са́еши мѧ̀: тѣ́мже ꙗ҆́кѡ  ро́ждшꙋю тѧ̀ гдⷭ҇а молю̀, и҆ къ тебѣ̀ прибѣга́ю,  непобѣди́мѣй по́мощи скорбѧ́щымъ: ѿ бѣ́дъ и҆зведѝ  мольба́ми твои́ми. 
Пѣ́снь є҃ 
І҆рмо́съ: Свѣ́тъ возсїѧ́й мі́рꙋ хрⷭ҇тѐ, просвѣтѝ  се́рдце моѐ ѿ но́щи тебѣ̀ зовꙋ́ща, и҆ сп҃си́ мѧ. 
Сп҃се́нїѧ тѧ̀ покро́въ сла́вимъ, сло́ва мт҃и,  всенепоро́чнаѧ, навѣ̑тъ не боѧ́щесѧ человѣ́ческихъ. 
И҆мꙋ́ще тѧ̀ стѣ́нꙋ неѡбори́мꙋ, и҆скꙋше́нїй же и҆  печа́ли воста́нїѧ и҆збавлѧ́емсѧ, пречⷭ҇таѧ. 
Сла́ва: И҆зми́ мѧ ѿ ѕлы́хъ человѣ̑къ ѧ҆зы́ка,  чⷭ҇таѧ: ꙗ҆́коже бо бри́тва и҆з̾ѡстри́сѧ, погꙋби́ти  и҆скі́й дꙋ́шꙋ мою̀ го́рькѡ.  
И҆ ны́нѣ: Прилѣ́жнѡ тѝ припа́даю, молѧ́сѧ: ꙗ҆́кѡ  мт҃и зижди́телѧ моегѡ̀, ѡ҆держа́щихъ мѧ̀ бѣ́дъ свободѝ. 
Пѣ́снь ѕ҃ 
І҆рмо́съ: Ки́томъ пожре́нъ грѣхо́внымъ, вопїю̀ тебѣ̀  хрⷭ҇тѐ, ꙗ҆́кѡ прⷪ҇ро́ка и҆з̾ и҆стлѣ́нїѧ мѧ̀ свободѝ. 
Го́рести вкꙋ́съ прїе́мъ, бж҃е́ственныѧ сла́дости  ѿчꙋжди́хсѧ пречⷭ҇таѧ. тѣ́мже вопїю́ ти: да́рꙋй мѝ  по́мощь. 
Ѡ҆мраче́нїе страсте́й, раба́ мѧ тлѝ содѣ́ла: тѣ́мже  свѣ́тъ ро́ждшаѧ, свободи́ мѧ влⷣчце. 
Сла́ва: Согла́снѡ тебѣ̀ и҆ вѣ́рнѡ и҆сповѣ́даюсѧ,  пречⷭ҇таѧ, и҆ пожрꙋ̀ тѝ же́ртвꙋ, тобо́ю и҆зба́вльсѧ  ско́рби. 
И҆ ны́нѣ: Ѿверзо́шасѧ на мѧ̀ непра́вды оу҆ста̀,  влⷣчце: тѣ́мже мѧ̀ ꙗ҆́кѡ застꙋ́пница, си́хъ вско́рѣ  свободѝ.  
Та́же, Гдⷭ҇и поми́лꙋй, три́жды: Сла́ва, и҆ ны́нѣ: 
Конда́къ, гла́съ ѕ҃: Предста́тельство хрⷭ҇тїа́нъ  непосты́дное, хода́тайство ко творцꙋ̀ непрело́жное, не  пре́зри грѣ́шныхъ моле́нїй гла́сы: но предварѝ ꙗ҆́кѡ  бл҃га́ѧ на по́мощь на́съ, вѣ́рнѡ зовꙋ́щихъ тѝ:  оу҆скорѝ на мл҃твꙋ, и҆ потщи́сѧ на оу҆моле́нїе  предста́тельствꙋющи при́снѡ бцⷣе, чтꙋ́щихъ тѧ̀. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
И҆скꙋше́нїѧ дꙋ́ши моеѧ̀, ю҆́же тꙋ́чнїи ю҆нцы̀ ны́нѣ  ѡ҆быдо́ша, прест҃а́ѧ дв҃о, сама́ мѧ си́хъ свободѝ. 
Защища́ющи то́щнѡ, въ бѣдѣ̀ сꙋ́щихъ и҆ въ печа́ли,  ра́дость бцⷣе, подае́ши всегда̀. 
Сла́ва: Побѣжде́на мѧ̀ всего̀ ѿча́ѧнїемъ дѣ́лъ и҆  печа́ли, ѡ҆гради́ мѧ дв҃о, ꙗ҆́кѡ покро́въ всѣ̑мъ  нерꙋши́мый. 
И҆ ны́нѣ: Предста́тельствомъ твои́мъ и҆збавлѧ́емсѧ  бѣ́дъ и҆ скорбе́й, и҆ ѡ҆брѣта́емъ бога́тство ве́лїе  неистоща́емо. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Ѿ человѣ́ческихъ снѣда́юсѧ ѡ҆ѕлобле́нїй, и҆  молю́сѧ бцⷣе, и҆зба́ви мѧ̀ сꙋ́етнагѡ совѣ́та и҆́хъ. 
Побѣди́хсѧ въ печа́лехъ и҆скꙋше́нїи мои́ми, и҆  молю́сѧ влⷣчце, ѿ си́хъ мѧ̀ сп҃сѝ невреди́ма. 
Сла́ва: Сп҃си́ мѧ чⷭ҇таѧ, ѿ человѣ́ка льсти́ва, и҆  ѧ҆зы́ка, и҆ оу҆́стъ, и҆ мꙋчи́тельства, и҆ всѧ́кїѧ  нꙋ́жды. 
И҆ ны́нѣ: И҆́же нра́вомъ прельща́емъ є҆́смь, без̾  ѿвѣ́та сы́й, къ бцⷣѣ зовꙋ̀: всѧ́ческихъ мѧ̀ и҆зба́ви  ѕѡ́лъ. 
Пѣ́снь ѳ҃ 
І҆рмо́съ: Є҆́же ра́дꙋйсѧ ѿ а҆́гг҃ла прїи́мшаѧ, и҆  ро́ждшаѧ созда́телѧ своего̀, дв҃о, сп҃си́ тѧ велича́ющыѧ. 
Млⷭ҇тива мѝ въ печа́лехъ житїѧ̀ бцⷣе бꙋ́ди, и҆  сп҃сѝ ѿ бѣ́дъ ны́нѣ прибѣга́ющаго къ тебѣ̀. 
Вои́стиннꙋ є҆ди́на на землѝ и҆ въ мо́ри ꙗ҆ви́ласѧ  є҆сѝ чⷭ҇таѧ, кро́въ неразори́мь, прибѣга́ющымъ тѝ  несꙋмнѣ́нною дꙋше́ю. 
Сла́ва: Без̾ оу҆ма̀ себѐ всѧ́ческими порабо́тившꙋ  лю́тыми паде́ньми, мольба́ми твои́ми свобо́дꙋ пода́ждь  мѝ всепѣ́таѧ. 
И҆ ны́нѣ: Тѧ̀ наде́ждꙋ и҆ застꙋпле́нїе тве́рдо  стѧжа́въ чⷭ҇таѧ, велича́ѧ тѧ̀ ꙗ҆́кѡ бцⷣꙋ, пѣ́снь  вѣ́рою скончава́ю. 
Та́же, Досто́йно є҆́сть: И҆ Трист҃о́е. и҆ по Ѻ҆́ч҃е  на́шъ: конда́къ гла́са. И҆ про́чее по ѻ҆бы́чаю, и҆  ѿпꙋ́стъ. 
Въ недѣ́лю оу҆́тра, на полꙋ́нощницѣ, 
канѡ́нъ прест҃ѣ́й и҆ живонача́льнѣй трⷪ҇цѣ,  [є҆гѡ́же краестро́чїе: Шесто́е пѣ́нїе приноша́ю тебѣ̀  бж҃ество̀.] Творе́нїе митрофа́ново. Гла́съ ѕ҃. 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Припѣ́въ: Прест҃а́ѧ трⷪ҇це бж҃е на́шъ, сла́ва тебѣ̀.  
Трѝ ѵ҆поста́си пое́мъ бг҃онача́льныѧ,  є҆ди́нственнагѡ є҆стества̀ неизмѣ́нный зра́къ,  бл҃га́гѡ чл҃вѣколю́бца бг҃а, прегрѣше́нїй ѡ҆чище́нїе  на́мъ да́рꙋюща. 
Пресꙋ́щный є҆ди́не, и҆ трисїѧ́нный начерта́ньми  гдⷭ҇и, въ бж҃ествѣ̀ є҆ди́номъ сы́й, вразꙋмѝ на́съ, и҆  сподо́би твоегѡ̀ бж҃е́ственнагѡ сїѧ́нїѧ. 
Сла́ва: Невѣстоꙋкраси́въ па́ѵелъ, ю҆́же ѿ ꙗ҆зы̑къ  цр҃ковь, є҆ди́номꙋ тебѣ̀ трїѷпоста́сномꙋ бг҃ꙋ  покланѧ́тисѧ наꙋчѝ, ѿ негѡ́же, и҆ и҆́мже, и҆ въ не́мже  всѧ̑ бы́ша. 
И҆ ны́нѣ, бг҃оро́диченъ: И҆з̾ чре́ва твоегѡ̀ про́йде  оу҆́мное бцⷣе сл҃нце, и҆ ѡ҆сїѧ̀ на́съ трисвѣ́тлагѡ  бж҃ества̀ зарѧ́ми: є҆го́же пою́ще, бл҃гоче́стнѡ тѧ̀  оу҆бл҃жа́емъ. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Оу҆краси́въ трисвѣ́тлый бж҃е чи́ны нбⷭ҇ныѧ,  оу҆стро́илъ є҆сѝ пѣ́ти тѧ̀ трист҃ы́ми гла́сы: съ  ни́миже прїимѝ и҆ на́съ воспѣва́ющихъ твою̀ бл҃гость.  
Є҆ди́но непрело́жное трⷪ҇чное, соѡбра́зное  є҆ди́нственное бг҃онача́лїе пою́ще, мо́лимъ тѧ̀ те́плѣ,  грѣхѡ́въ мно́гихъ низпосла́ти ны́нѣ на́мъ проще́нїе. 
Сла́ва: Оу҆́ме безнача́льный ѻ҆́ч҃е, соѡбра́зный  бж҃їй сло́ве, и҆ дш҃е бж҃е́ственный, бл҃гі́й и҆ пра́вый,  воспѣва́ющыѧ вѣ́рнѡ твою̀ держа́вꙋ, соблюдѝ ꙗ҆́кѡ  бл҃гоꙋтро́бенъ. 
И҆ ны́нѣ, бг҃оро́диченъ: Па́жить потребѝ тлѝ,  человѣ́къ по сꙋществꙋ̀ бы́въ бг҃ъ мо́й, во оу҆тро́бѣ  твое́й чⷭ҇таѧ: и҆ родонача́льники пре́жднѧгѡ ѡ҆сꙋжде́нїѧ  є҆ди́нъ свободѝ.  
Та́же, Гдⷭ҇и поми́лꙋй, три́жды.  
Сѣда́ленъ, гла́съ ѕ҃. Подо́бенъ: Є҆́же ѡ҆ на́съ: 
Влⷣко бж҃е, при́зри съ нб҃сѐ, и҆ ви́ждь на́ше  смире́нїе ꙗ҆́кѡ ще́дръ, и҆ оу҆млⷭ҇рдисѧ чл҃вѣколю́бче  пребл҃гі́й: ни ѿкꙋ́дꙋ бо надѣ́емсѧ проще́нїе полꙋчи́ти  ѕлы́хъ, и҆́миже согрѣши́хомъ. тѣ́мже бꙋ́ди съ на́ми, и҆  никто́же на ны̀. 
Сла́ва, и҆ ны́нѣ, бг҃оро́диченъ: Влⷣчце чⷭ҇таѧ,  при́зри бцⷣе, ви́ждь на́шихъ ꙗ҆́звъ болѣ̑зни, и҆  оу҆млⷭ҇рдисѧ пречⷭ҇таѧ, и҆ и҆сцѣлѝ со́вѣстное  жже́нїе, твое́ю млⷭ҇тїю ѡ҆роша́ющи, и҆ вопїю́щи рабѡ́мъ  твои̑мъ: а҆́зъ є҆́смь съ ва́ми, и҆ никто́же на вы̀. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇а,  чⷭ҇тна́ѧ цр҃ковь, бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Возвыша́ѧй мы́сль, є҆ди́нице трисвѣ́тлаѧ, и҆ дꙋ́шꙋ  и҆ се́рдце твои́хъ пѣвє́цъ ско́рѡ возведѝ, и҆ сїѧ́нїѧ  твоегѡ̀ и҆ свѣ́тлости сподо́би. 
Претворѝ и҆ преѡбразѝ ѿ ѕло́бы мѧ̀ всѧ́кїѧ къ  добродѣ́тели, є҆ди́на неиз̾ѡбраже́ннаѧ, и҆  неизмѣ́ннаѧ трⷪ҇це, и҆ твои́ми зарѧ́ми просвѣтѝ. 
Сла́ва: Помы́сливъ пре́жде, мꙋ́дрѣ соста́вилъ є҆сѝ  а҆́гг҃лѡвъ чи́ны, слꙋжи́тельныѧ твоеѧ̀ бл҃гости,  трїѷпоста́снаѧ є҆ди́нице, съ ни́миже прїимѝ мою̀  хвалꙋ̀. 
И҆ ны́нѣ, бг҃оро́диченъ: И҆́же є҆стество́мъ  несозда́нный бг҃ъ присносꙋ́щный, созда́нное воспрїе́мъ  чл҃вѣ́ческое є҆стество̀, воз̾ѡбразѝ во ст҃ѣ́й твое́й  оу҆тро́бѣ, бцⷣе приснодв҃о. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Помышлѧ́юще є҆стество̀ бг҃онача́льное,  промысли́тельное и҆ сп҃си́тельное всѣ́хъ сꙋ́щее влⷣко,  трисвѣ́тлое же є҆ди́но, къ тебѣ̀ оу҆́тренюемъ,  проще́нїѧ просѧ́ще грѣхопаде́нїй. 
Ѻ҆́ч҃е безнача́льный бж҃е, и҆ соприсносꙋ́щный сн҃е,  и҆ дш҃е ст҃ы́й, оу҆твердѝ є҆динонача́льнаѧ трⷪ҇це  твоѧ̑ пѣвцы̀, и҆ ѿ всѧ́кїѧ напа́сти и҆зба́ви и҆  ско́рби. 
Сла́ва: Оу҆правлѧ́ѧй сїѧ́ньми бг҃одѣ́тельными, и҆ къ  бл҃гоꙋгожде́нїю твоегѡ̀ трїѷпоста́снагѡ бж҃ества̀,  со́лнце сла́вы, наставлѧ́ѧ мѧ̀ при́снѡ, и҆ бж҃е́ственнагѡ  црⷭ҇твїѧ сотворѝ прича́стника. 
И҆ ны́нѣ, бг҃оро́диченъ: И҆́же всѧ̑ носѧ́й и҆  соблюда́ѧй всеси́льною твое́ю рꙋко́ю сло́ве бж҃їй  неизмѣ́нне, сохранѝ и҆ соблюди́ тѧ сла́вѧщыѧ, мл҃твами  ро́ждшїѧ тѧ̀ бг҃ома́тере. 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Премꙋ́дрость и҆ ра́зꙋмъ, бг҃онача́лїе трисвѣ́тлое  пѣвцє́мъ твои̑мъ да́рꙋй, и҆ добро́ты лꙋча́ми  свѣтодѣ́тельныѧ твоеѧ̀ бл҃гости, ѡ҆сїѧва́тисѧ всѣ́хъ  сподо́би. [Два́жды.] 
Сла́ва: Свѣ́те нераздѣ́льный по сꙋществꙋ̀,  трисїѧ́нне, вседержи́тельне, непристꙋ́пне, сердца̀  ѡ҆зарѝ вѣ́рнѡ хва́лѧщихъ держа́вꙋ твою̀, и҆ къ  бж҃е́ственнѣй любвѝ вперѝ.  
И҆ ны́нѣ, бг҃оро́диченъ: Въ тѧ̀ всели́сѧ приснодв҃о,  ꙗ҆́вѣ вседержи́тель и҆ гдⷭ҇ь всѣ́хъ, и҆ є҆ди́номꙋ  трисїѧ́нномꙋ зра́кꙋ бж҃ества̀ человѣ́ки покланѧ́тисѧ  наꙋчѝ.  
Гдⷭ҇и поми́лꙋй, три́жды.  
Сѣда́ленъ, гла́съ ѕ҃: Подо́бенъ: Є҆́же ѡ҆ на́съ: 
Ѻ҆́ч҃е и҆ сн҃е со дх҃омъ ст҃ы́мъ, при́зри на ны̀  вѣ́рою тебѣ̀ покланѧ́ющыѧсѧ, и҆ сла́вѧщыѧ держа́вꙋ  твою̀ бл҃гоꙋтро́бне, со ѻ҆́гненными бре́ннїи, и҆но́гѡ бо  ра́звѣ тебѐ не вѣ́мы, и҆ возопі́й пою́щымъ тѧ̀: а҆́зъ  є҆́смь съ ва́ми, и҆ никто́же на вы̀. 
Сла́ва, и҆ ны́нѣ, бг҃оро́диченъ: При́зри на ны̀  всепѣ́таѧ бцⷣе, возсїѧ́й просвѣще́нїе сердца́мъ  ѡ҆мрачє́ннымъ, и҆ ѡ҆зарѝ ста́до твоѐ пречⷭ҇таѧ.  є҆ли́кѡ бо хо́щеши и҆ мо́жеши, ꙗ҆́кѡ мт҃и сꙋ́щи  зижди́телѧ твоегѡ̀, и҆ возопі́й молѧ́щымъ тѧ̀: а҆́зъ  є҆́смь съ ва́ми, и҆ никто́же на вы̀. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Крѣ́пкꙋю мнѣ̀ мы́сль оу҆стро́й трисвѣ́тлаѧ  начерта́ньми є҆ди́нице, є҆́же храни́ти и҆ соблюда́ти  бж҃е́ствєнныѧ за́пѡвѣди твоѧ̑, и҆ всегда̀ пѣ́ти тебѣ̀  вѣ́рнѡ: бл҃гослове́нъ є҆сѝ бж҃е ѻ҆тє́цъ на́шихъ. 
Ꙗ҆́кѡ то́ждествомъ є҆стества̀ пое́мый, неизрече́ннѡ  є҆ди́нственный бж҃е, ли́цы же трⷪ҇цы носѧ̀ число̀,  соблюдѝ всѣ́хъ на́съ ѿ разли́чныхъ и҆скꙋше́нїй и҆  ѡ҆бстоѧ́нїй. 
Сла́ва: Соесте́ственна и҆ соприсносꙋ́щна сла́вимъ,  є҆ди́наго тѧ̀ по сꙋществꙋ̀ бг҃а, сво́йствы неслїѧ́ннѣ  ѵ҆поста́сными трⷪ҇це, разли́чное про́стѡ предлага́юще, во  зра́цѣ непремѣ́ннѣмъ ꙗ҆́вѣ. 
И҆ ны́нѣ, бг҃оро́диченъ: Бг҃ъ пресꙋ́щный прїѧ́тъ,  пречⷭ҇таѧ, ѿ чре́ва твоегѡ̀ чⷭ҇тагѡ на́ше  чл҃вѣколюбе́знѣ смѣше́нїе ꙗ҆́вѣ, и҆ всѣ́хъ наꙋчѝ  вопи́ти: бл҃гослове́нъ є҆сѝ бж҃е ѻ҆тє́цъ на́шихъ. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти: тѧ̀  превозно́симъ во всѧ̑ вѣ́ки. 
Ѡ҆чище́нїе прегрѣше́нїй ско́рѡ пода́ждь мѝ, и҆  страсте́й многоѡбра́зныхъ и҆збавле́нїе, соѡбра́знаѧ  трⷪ҇це, є҆ди́нице трїѷпоста́снаѧ: да тѧ̀ сла́влю во  всѧ̑ вѣ́ки. 
Воли́тель млⷭ҇ти и҆звѣ́ствованъ, ꙗ҆́кѡ бг҃ъ  млⷭ҇тивъ, всѣ́хъ поми́лꙋй трисвѣ́тлаѧ є҆ди́нице и҆  трⷪ҇це пребл҃га́ѧ, славосло́вѧщихъ твоѐ вели́чествїе. 
Сла́ва: Ѿ свѣ́та присносꙋ́щнагѡ ѻ҆ц҃а̀, свѣ́та  соприсносꙋ́щна ро́ждшасѧ сло́ва, со дх҃омъ и҆схо́днымъ  свѣ́томъ, вѣ́рою сла́вимъ, и҆ превозно́симъ во всѧ̑  вѣ́ки. 
И҆ ны́нѣ, бг҃оро́диченъ: Врача̀ человѣ́кѡмъ  пречⷭ҇таѧ, родила̀ є҆сѝ всеси́льнаго сло́ва, хрⷭ҇та̀  гдⷭ҇а, прароди́тєльныѧ ꙗ҆́звы всѣ́хъ и҆сцѣлѧ́юща,  превозносѧ́щихъ є҆го̀ во вѣ́ки. 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными во́и тѧ̀ оу҆бл҃жа́емъ. 
Зрѣ́ти чи́нове херꙋві́мстїи влⷣко, добро́ты твоеѧ̀  сла́вы не могꙋ́ще, кри́лы покрыва́ющесѧ, непреста́ннѡ  трⷪ҇чнꙋю пѣ́снь вопїю́тъ, трїѷпоста́снꙋю твоегѡ̀  бг҃онача́лїѧ є҆ди́нственнагѡ держа́вꙋ сла́вѧще. 
Твоѧ̑ сїѧ̑нїѧ сл҃нце незаходи́мое, твои́хъ рабѡ́въ  пода́ждь сердца́мъ, и҆ просвѣтѝ дꙋ́шы, и҆ и҆зба́ви ѿ  мно́гихъ прегрѣше́нїй є҆ди́не всемлⷭ҇тиве, и҆  трїѷпоста́сне: и҆ нетлѣ́нныѧ твоеѧ̀ жи́зни на́съ  сподо́би.  
Сла́ва: Є҆́же свѣ́тъ є҆диноче́стный, и҆  трисо́лнечный, и҆ свѣтодѣ́тельный, бж҃ество̀ сꙋ́щее  ѡ҆зарѝ вѣ́рою тѧ̀ пою́щихъ, и҆ ѿ мра́чнагѡ и҆зба́ви  ѕлодѣ́йства, и҆ сподо́би свѣтлѣ́йшихъ твои́хъ  селе́нїй, ꙗ҆́кѡ пребл҃гі́й. 
И҆ ны́нѣ, бг҃оро́диченъ: Премꙋ́дрѣ человѣ́ка  пре́жде созда̀ сн҃ъ тво́й дв҃о, и҆ и҆стлѣ́вшаго ѡ҆бновѝ  тобо́ю всепѣ́таѧ: и҆ бж҃е́ственнагѡ свѣ́та зарѝ  невече́рнїѧ всѣ́хъ и҆спо́лни, тѧ̀ бцⷣꙋ и҆́стиннꙋ  вѣ́рою сла́вѧщихъ. 
Посе́мъ припѣ́въ григо́рїѧ сїнаи́та: Досто́йно  є҆́сть: И҆ про́чее полꙋ́нощницы, пи́сано въ концѣ̀  кни́ги сеѧ̀. 
Въ недѣ́лю на оу҆́трени, 
по є҆ѯа̀ ѱалмѣ́хъ, Бг҃ъ гдⷭ҇ь, и҆ ꙗ҆ви́сѧ: на  гла́съ ѕ҃, и҆ глаго́лемъ тропа́рь: А҆́гг҃льскїѧ си̑лы на  гро́бѣ твое́мъ: [Два́жды.] Сла́ва, и҆ ны́нѣ:  Бл҃гослове́ннꙋю нарекі́й твою̀ мт҃рь: И҆ ѻ҆бы́чное  стїхосло́вїе ѱалти́ра. 
По а҃-мъ стїхосло́вїи, сѣда́льны воскрⷭ҇ны, гла́съ  ѕ҃:  
Гро́бꙋ ѿве́рстꙋ, а҆́дꙋ пла́чꙋщꙋсѧ, мр҃і́а вопїѧ́ше  ко скры́вшымсѧ а҆пⷭ҇лѡмъ: и҆зыди́те вїногра́да  дѣ́лателїе, проповѣ́дите воскрⷭ҇нїѧ сло́во: воскр҃се  гдⷭ҇ь, подаѧ̀ мі́рови ве́лїю млⷭ҇ть. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Гдⷭ҇и, предстоѧ́ше гро́бꙋ твоемꙋ̀ мр҃і́а магдали́на,  и҆ пла́каше вопїю́щи, вертогра́дарѧ тѧ̀ мнѧ́щи,  глаго́лаше: гдѣ̀ сокры́лъ є҆сѝ вѣ́чный живо́тъ; гдѣ̀  положи́лъ є҆сѝ, и҆́же на прⷭ҇то́лѣ ꙾херꙋві́мстѣмъ꙾  херꙋві́мстѣмъ сѣдѧ́щаго; стрегꙋ́щїи бо сего̀, ѿ  стра́ха ѡ҆мертвѣ́ша. и҆лѝ гдⷭ҇а моего̀ дади́те мѝ,  и҆лѝ со мно́ю возопі́йте: и҆́же въ ме́ртвыхъ бы́въ, и҆  мє́ртвыѧ воскр҃си́въ, сла́ва тебѣ̀. 
Сла́ва, и҆ ны́нѣ, бг҃оро́диченъ: Преднаписꙋ́етъ  гедеѡ́нъ зача́тїе, и҆ сказꙋ́етъ дв҃дъ ржⷭ҇тво̀ твоѐ  бцⷣе: сни́де бо ꙗ҆́кѡ до́ждь на рꙋно̀, сло́во во чре́во  твоѐ, и҆ прозѧбла̀ є҆сѝ без̾ сѣ́мене, землѐ ст҃а́ѧ,  мі́рови сп҃се́нїе, хрⷭ҇та̀ бг҃а на́шего, бл҃года́тнаѧ. 
По в҃-мъ стїхосло́вїи сѣда́льны воскрⷭ҇ны, гла́съ ѕ҃:  
Живо́тъ во гро́бѣ возлежа́ше, и҆ печа́ть на ка́мени  надлежа́ше: ꙗ҆́кѡ цр҃ѧ̀ спѧ́ща во́ини стрежа́хꙋ хрⷭ҇та̀,  и҆ врагѝ своѧ̑ неви́димѡ порази́вый, воскр҃се гдⷭ҇ь. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Преднаписꙋ́етъ і҆ѡ́на гро́бъ тво́й, и҆ сказꙋ́етъ  сѷмеѡ́нъ воста́нїе бж҃е́ственное, безсме́ртне гдⷭ҇и:  соше́лъ бо є҆сѝ ꙗ҆́кѡ ме́ртвъ во гро́бъ, разрꙋши́вый  а҆́дѡва врата̀. воскрⷭ҇лъ же є҆сѝ кромѣ̀ тлѣ́нїѧ  ꙗ҆́кѡ влⷣка, во сп҃се́нїе мі́ра, хрⷭ҇тѐ бж҃е на́шъ,  просвѣти́вый сꙋ́щыѧ во тьмѣ̀. 
Сла́ва, и҆ ны́нѣ, бг҃оро́диченъ: Бцⷣе дв҃о, молѝ  сн҃а твоего̀, во́лею пригвожде́ннаго на крⷭ҇тѣ̀, и҆  воскрⷭ҇шаго и҆з̾ ме́ртвыхъ хрⷭ҇та̀ бг҃а на́шего,  сп҃сти́сѧ дꙋша́мъ на́шымъ. 
По непоро́чныхъ, ѵ҆пакоѝ, гла́съ ѕ҃: 
Во́льною и҆ животворѧ́щею твое́ю сме́ртїю хрⷭ҇тѐ,  врата̀ а҆́дѡва сокрꙋши́въ ꙗ҆́кѡ бг҃ъ, ѿве́рзлъ є҆сѝ  на́мъ дре́внїй ра́й, и҆ воскр҃съ и҆з̾ ме́ртвыхъ,  и҆зба́вилъ є҆сѝ ѿ тлѣ́нїѧ живо́тъ на́шъ.  
Та́же степє́нна, гла́съ ѕ҃. А҆нтїфѡ́нъ а҃, и҆́хже  повторѧ́юще пое́мъ. 
На нб҃о ѻ҆́чи моѝ возвожꙋ̀, къ тебѣ̀ сло́ве:  оу҆ще́дри мѧ̀, да живꙋ̀ тебѣ̀. 
Поми́лꙋй на́съ оу҆ничиже́нныхъ, оу҆строѧ́ѧ  бл҃гопотрє́бныѧ твоѧ̑ сосꙋ́ды сло́ве. 
Сла́ва: Ст҃о́мꙋ дх҃ꙋ, всѧ́каѧ всесп҃си́тельнаѧ вина̀,  а҆́ще ко́емꙋ се́й по достоѧ́нїю дхне́тъ, ско́рѡ взе́млетъ  ѿ земны́хъ: восперѧ́етъ, возраща́етъ, оу҆строѧ́етъ  горѣ̀.  
И҆ ны́нѣ, то́йже.  
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, никто́же ѿ на́съ  проти́вꙋ возмо́глъ бы вра̑жїимъ бра́немъ ѡ҆долѣ́ти:  побѣжда́ющїи бо ѿ здѣ̀ возно́сѧтсѧ. 
Зꙋбы̀ и҆́хъ да не ꙗ҆́та бꙋ́детъ дꙋша̀ моѧ̀ ꙗ҆́кѡ  птене́цъ, сло́ве: оу҆вы̀ мнѣ̀, ка́кѡ и҆́мамъ ѿ врага̀  и҆збы́ти грѣхолюби́въ сы́й! 
Сла́ва: Ст҃ы́мъ дх҃омъ ѡ҆боже́нїе всѣ̑мъ,  бл҃говоле́нїе, ра́зꙋмъ, ми́ръ и҆ бл҃гослове́нїе:  равнодѣ́теленъ бо є҆́сть ѻ҆ц҃ꙋ̀ и҆ сло́вꙋ.  
И҆ ны́нѣ, то́йже.  
А҆нтїфѡ́нъ г҃: 
Надѣ́ющїисѧ на гдⷭ҇а врагѡ́мъ стра́шни, и҆ всѣ̑мъ  ди́вни: горѣ́ бо зрѧ́тъ. 
Въ беззакѡ́нїѧ рꙋ́къ свои́хъ, пра́ведныхъ жре́бїй,  помо́щника тѧ̀ и҆мѣ́ѧ сп҃се, не простира́етъ. 
Сла́ва: Ст҃а́гѡ дх҃а держа́ва на всѣ́хъ: є҆мꙋ́же  вы̑шнѧѧ вѡ́инства покланѧ́ютсѧ, со всѧ́кимъ дыха́нїемъ  до́льнымъ. 
И҆ ны́нѣ, то́йже: Прокі́менъ гла́съ ѕ҃: Гдⷭ҇и,  воздви́гни си́лꙋ твою̀, и҆ прїидѝ во є҆́же сп҃стѝ  на́съ. Сті́хъ: Пасы́й і҆и҃лѧ вонмѝ, наставлѧ́ѧй ꙗ҆́кѡ  ѻ҆вча̀ і҆ѡ́сифа. Всѧ́кое дыха́нїе: Сті́хъ: Хвали́те бг҃а  во ст҃ы́хъ є҆гѡ̀: Є҆ѵⷢ҇лїе воскрⷭ҇но: Воскрⷭ҇нїе  хрⷭ҇то́во: Ѱало́мъ пѧтидесѧ́тый. И҆ прѡ́чаѧ по рѧ́дꙋ. 
Канѡ́нъ воскрⷭ҇нъ. Гла́съ ѕ҃. 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Припѣ́въ: Сла́ва гдⷭ҇и, ст҃о́мꙋ воскрⷭ҇нїю твоемꙋ̀.  
Распросте́ртыма дла́ньма на крⷭ҇тѣ̀, ѻ҆те́ческагѡ  и҆спо́лнилъ є҆сѝ бл҃говоле́нїѧ, бл҃гі́й і҆и҃се,  всѧ́чєскаѧ. тѣ́мже побѣ́днꙋю пѣ́снь тебѣ̀ всѝ  пои́мъ.  
Стра́хомъ къ тебѣ̀ ꙗ҆́кѡ рабы́нѧ, сме́рть повелѣ́на  пристꙋпѝ влⷣцѣ живота̀, то́ю подаю́щемꙋ на́мъ  безконе́чный живо́тъ и҆ воскрⷭ҇нїе. 
Бг҃оро́диченъ: Своего̀ прїе́мши содѣ́телѧ, ꙗ҆́кѡ  са́мъ восхотѣ̀, ѿ безсѣ́меннагѡ твоегѡ̀ чре́ва, па́че  оу҆ма̀ воплоща́ема, чⷭ҇таѧ, тва́рей вои́стиннꙋ  ꙗ҆ви́ласѧ є҆сѝ влⷣчца. 
И҆́нъ канѡ́нъ, крⷭ҇товоскрⷭ҇нъ. 
Пѣ́снь а҃ І҆рмо́съ: Волно́ю морско́ю: 
Сꙋди́лищꙋ пїла́товꙋ предстои́тъ хотѧ̀ беззако́нномꙋ  сꙋдꙋ̀, ꙗ҆́кѡ сꙋди́мь сꙋдїѧ̀, и҆ ѿ рꙋкѝ непра́вды по  лицꙋ̀ заꙋша́етсѧ бг҃ъ, є҆го́же трепе́щꙋтъ землѧ̀, и҆  нбⷭ҇наѧ. 
Просте́рлъ є҆сѝ бж҃е́ственнѣи дла̑ни твоѝ сп҃се,  на пречⷭ҇тѣмъ твое́мъ и҆ живоно́снѣмъ крⷭ҇тѣ̀: и҆  собра́лъ є҆сѝ ꙗ҆зы́ки въ позна́нїе твоѐ влⷣко,  покланѧ́ющыѧсѧ гдⷭ҇и, сла́вномꙋ твоемꙋ̀ распѧ́тїю. 
Крⷭ҇тобг҃оро́диченъ: Стоѧ́ше сле́зъ и҆сто́чники  и҆спꙋща́ющи, пренепоро́чнаѧ при крⷭ҇тѣ̀ твое́мъ сп҃се,  ꙗ҆̀же ѿ ребра̀ твоегѡ̀ ка̑пли крове́й зрѧ́щи хрⷭ҇тѐ,  и҆ твою̀ безприкла́днꙋю млⷭ҇ть сла́вѧщи. 
И҆́нъ канѡ́нъ прест҃ѣ́й бцⷣѣ, [є҆гѡ́же  краестро́чїе: Мт҃и бж҃їѧ, незави́стнꙋю мѝ да́ждь  бл҃года́ть.] 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль: 
Прича́щшисѧ є҆́ѵа ꙾садꙋ̀, преслꙋша́ннагѡ бра́шна꙾  є҆́же са́да преслꙋша́ннагѡ бра́шна, клѧ́твꙋ введѐ: но  сїю̀ разрѣ́шила є҆сѝ чⷭ҇таѧ, бл҃гослове́нїѧ нача́токъ  хрⷭ҇та̀ ро́ждши. 
Ꙗ҆́же би́сера ѿ бж҃е́ственныѧ мо́лнїи хрⷭ҇та̀  ро́ждши, страсте́й мои́хъ мглꙋ̀, и҆ прегрѣше́нїй  смꙋще́нїе чⷭ҇таѧ, разженѝ свѣ́томъ твоеѧ̀ свѣ́тлости. 
Ꙗ҆зы́кѡвъ ча́ѧнїе, і҆а́кѡвъ и҆з̾ тебѐ воплоща́емаго  предзрѧ́ше та́йнѡ оу҆́мныма ѻ҆чи́ма бг҃а, и҆зба́вльшаго  на́съ хода́тайствомъ твои́мъ.  
Ѡ҆скꙋдѣ́вшымъ кнѧзє́мъ ѿ колѣ́на і҆ꙋ́дова  пречⷭ҇таѧ, сн҃ъ тво́й и҆ бг҃ъ, проше́дъ во́ждь, над̾  концы̀ земны́ми ны́нѣ вои́стиннꙋ воцр҃и́сѧ.  
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Бг҃а распина́ема пло́тїю зрѧ́щи тва́рь растаѧва́шесѧ  стра́хомъ: но содержи́тельною дла́нїю на́съ ра́ди  распѧ́тагѡ, крѣ́пкѡ держи́ма бѣ̀. 
Сме́ртїю сме́рть разоре́на лежи́тъ ѻ҆каѧ́ннаѧ без̾  дыха́нїѧ: живота́ бо не терпѧ́щи бж҃е́ственнагѡ  прираже́нїѧ, оу҆мерщвлѧ́етсѧ ꙾крѣ́пкїй꙾крѣ́пкаѧ, и҆  да́рꙋетсѧ всѣ̑мъ воскрⷭ҇нїе. 
Бг҃оро́диченъ: Бж҃е́ственнагѡ ржⷭ҇тва̀ твоегѡ̀ чⷭ҇таѧ,  всѧ́кїй є҆стества̀ чи́нъ превосхо́дитъ чꙋ́до: бг҃а бо  преесте́ственнѣ зачала̀ є҆сѝ во чре́вѣ, и҆ ро́ждши  пребыва́еши при́снѡ дв҃а. 
И҆́нъ І҆рмо́съ: Тебѐ на вода́хъ: 
Во гро́бѣ тридне́вствовавый воскр҃си́лъ є҆сѝ  животворѧ́щимъ воста́нїемъ твои́мъ пре́жде  оу҆мерщвлє́нныѧ, и҆ ѡ҆сꙋжде́нїѧ разрѣши́вшесѧ  ра́достнѡ веселѧ́хꙋсѧ, сѐ и҆збавле́нїе прише́лъ є҆сѝ  гдⷭ҇и, взыва́юще. 
Сла́ва твоемꙋ̀ воста́нїю сп҃се на́шъ, ꙗ҆́кѡ на́съ ѿ  а҆́да тлѣ́нїѧ, и҆ сме́рти и҆зба́вилъ є҆сѝ ꙗ҆́кѡ  всеси́ленъ, и҆ пою́ще глаго́лемъ: нѣ́сть ст҃ъ ра́звѣ  тебѐ гдⷭ҇и чл҃вѣколю́бче. 
Бг҃оро́диченъ: Ты̀ ѿ тебѐ ро́ждшагосѧ ꙗ҆́кѡ  ви́дѣла є҆сѝ оу҆ѧ́звлена копїе́мъ, оу҆ѧзви́ласѧ  є҆сѝ се́рдцемъ прест҃а́ѧ всенепоро́чнаѧ, и҆  оу҆жаса́ющисѧ глаго́лала є҆сѝ: что̀ тебѣ̀ воздадѐ,  ча́до, наро́дъ пребеззако́нный;  
И҆́нъ І҆рмо́съ: Нѣ́сть ст҃ъ, ꙗ҆́коже ты̀: 
Тлѣ́ннꙋю мою̀ пло́ть и҆ сме́ртнꙋю, всечⷭ҇таѧ  бг҃ома́ти, и҆з̾ чре́ва твоегѡ̀ несказа́ннѡ прїе́мъ  бл҃гі́й, и҆ ѡ҆безтлѣ́нивъ сїю̀, вѣ́чнѣ себѣ̀ свѧза́лъ  є҆́сть.  
Бг҃а воплоща́ема и҆з̾ тебѐ зрѧ́ще дв҃о,  оу҆жаса́хꙋсѧ стра́хомъ ли́цы а҆́гг҃льстїи, и҆ ꙗ҆́кѡ  мт҃рь бж҃їю немо́лчными пѣ́сньми тѧ̀ почита́ютъ. 
Оу҆жасе́сѧ, го́рꙋ оу҆́мнꙋю ви́дѣвъ тѧ̀ прⷪ҇ро́къ  данїи́лъ, и҆з̾ неѧ́же ка́мень ѿсѣче́сѧ кромѣ̀ рꙋ́къ:  и҆ де́мѡнскаѧ ка̑пища, бг҃омт҃и, крѣ́пкѡ сокрꙋшѝ. 
Не мо́жетъ сло́во тѧ̀ чл҃вѣ́ческое, нижѐ ѧ҆зы́къ  дв҃о похвали́ти досто́йнѡ: и҆з̾ тебе́ бо без̾ сѣ́мене  жизнода́вецъ хрⷭ҇то́съ воплоти́тисѧ, пречⷭ҇таѧ,  бл҃говолѝ. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Дре́во процвѣло̀ є҆́сть хрⷭ҇тѐ, и҆́стинныѧ жи́зни:  крⷭ҇тъ бо водрꙋзи́сѧ, и҆ напое́нъ бы́въ кро́вїю и҆ водо́ю  ѿ нетлѣ́ннагѡ твоегѡ̀ ребра̀, живо́тъ на́мъ прозѧбѐ. 
Не ктомꙋ̀ ѕмі́й мнѣ̀ ло́жнѣ ѡ҆боже́нїе подлага́етъ:  хрⷭ҇то́съ бо бг҃одѣ́латель чл҃вѣ́ческагѡ є҆стества̀,  ны́нѣ невозбра́ннѡ стезю̀ живота̀ мнѣ̀ ѿве́рзе. 
Бг҃оро́диченъ: Ꙗ҆́кѡ вои́стиннꙋ неизвѣща̑нна и҆  непостижи̑ма, ꙗ҆̀же твоегѡ̀ бг҃олѣ́пнагѡ бцⷣе сꙋ́ть  ржⷭ҇тва̀, сꙋ́щымъ на землѝ и҆ на нб҃сѝ, приснодв҃о,  та̑инства. 
И҆́нъ І҆рмо́съ: На крⷭ҇тѣ̀ твоѐ бж҃е́ственное  и҆стоща́нїе:  
Чⷭ҇тны́й крⷭ҇тъ тво́й почита́емъ, и҆ гво́зди хрⷭ҇тѐ,  и҆ ст҃о́е копїѐ съ тро́стїю, вѣне́цъ и҆́же ѿ те́рнїй,  и҆́миже ѿ а҆́дова и҆стлѣ́нїѧ и҆зба́вихомсѧ. 
Гро́бъ сп҃се тѧ̀ под̾ѧ́тъ во́лею ме́ртва ѡ҆ на́съ  ꙗ҆́вльшагосѧ, но ника́коже возмо́же сло́ве,  оу҆держа́ти: ꙗ҆́кѡ бг҃ъ бо воскрⷭ҇лъ є҆сѝ, сп҃са́ѧ  ро́дъ на́шъ. 
Крⷭ҇тобг҃оро́диченъ: Бг҃ороди́тельнице приснодв҃о,  сп҃са хрⷭ҇та̀ человѣ́кѡмъ ро́ждшаѧ, ѿ бѣ́дъ и҆ мꙋ́къ  и҆зба́ви на́съ, прибѣга́ющихъ вѣ́рою къ бж҃е́ственномꙋ  покро́вꙋ твоемꙋ̀.  
И҆́нъ І҆рмо́съ: Хрⷭ҇то́съ моѧ̀ си́ла:  
Пое́мъ пречⷭ҇таѧ тебѐ всенепоро́чнꙋю, и҆̀же тобо́ю  сп҃сшїисѧ, и҆ бл҃гоче́стнѡ пою́ще взыва́емъ:  бл҃гослове́нна, ꙗ҆́же бг҃а приснодв҃о ро́ждшаѧ. 
Свѣ́тъ незаходи́мый дв҃о родила̀ є҆сѝ, сꙋ́щымъ во  тьмѣ̀ житїѧ̀, пло́тїю свѣтѧ́щъ всебл҃же́ннаѧ, и҆  пою́щымъ тѧ̀, ра́дость приснодв҃о и҆сточи́ла є҆сѝ. 
Бл҃года́ть процвѣтѐ, зако́нъ преста̀, тобо́ю  всест҃а́ѧ: ты́ бо чⷭ҇таѧ, родила̀ є҆сѝ гдⷭ҇а,  подаю́щаго на́мъ приснодв҃о, ѡ҆ставле́нїе. 
Ме́ртва мѧ̀ показа̀ сада̀ вкꙋше́нїе, жи́зни же дре́во  и҆з̾ тебѐ ꙗ҆́вльшеесѧ пречⷭ҇таѧ, воскр҃сѝ, и҆  ра́йскїѧ сла́дости наслѣ́дника мѧ̀ оу҆стро́и. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннагѡ бг҃а, ѿ мра́ка  грѣхо́внагѡ взыва́юща. 
Оу҆стꙋпа́ютъ мнѣ̀ херꙋві́ми ны́нѣ, и҆ пла́менное  ѻ҆рꙋ́жїе, влⷣко, плещы̀ мнѣ̀ дае́тъ, тѧ̀ ви́дѣвше  сло́ве бж҃їй и҆́стиннаго бг҃а, разбо́йникꙋ пꙋ́ть  сотво́ршаго въ ра́й. 
Не ктомꙋ̀ бою́сѧ, є҆́же въ зе́млю влⷣко хрⷭ҇тѐ  возвраще́нїѧ: ты́ бо ѿ землѝ мѧ̀ возве́лъ є҆сѝ  забве́нна, бл҃гоꙋтро́бїѧ ра́ди мно́гагѡ, къ высотѣ̀  нетлѣ́нїѧ воскрⷭ҇нїемъ твои́мъ. 
Бг҃оро́диченъ: И҆̀же бцⷣꙋ тѧ̀ ѿ дꙋшѝ, влⷣчце  мі́ра бл҃га́ѧ, и҆сповѣ́дающихъ сп҃сѝ: тебе́ бо  предста́тельство непобори́мое и҆́мамы, и҆́стиннꙋю  бг҃ороди́тельницꙋ.  
И҆́нъ І҆рмо́съ: Бг҃оѧвле́нїѧ твоегѡ̀ хрⷭ҇тѐ: 
Снѣ́дїю дре́ва во є҆де́мѣ прельсти́выйсѧ въ тлю̀  поползѐ родонача́льникъ, преслꙋ́шавый гдⷭ҇и за́пѡвѣди  твоѧ̑ пребл҃гі́й: но сего̀ крⷭ҇то́мъ па́ки возве́лъ  є҆сѝ въ пе́рвꙋю добро́тꙋ, послꙋшли́въ ѻ҆ц҃ꙋ̀ сп҃се  бы́вый. 
Твое́ю сме́ртїю бл҃же, сме́рти потреби́сѧ держа́ва,  и҆сто́чникъ жи́зни на́мъ и҆сточѝ, и҆ безсме́ртїе  дарова́сѧ: сегѡ̀ ра́ди погребе́нїю твоемꙋ̀ и҆ воскрⷭ҇нїю  вѣ́рою покланѧ́емсѧ, и҆́мже ꙗ҆́кѡ бг҃ъ мі́ръ ве́сь  просвѣти́лъ є҆сѝ. 
Крⷭ҇тобг҃оро́диченъ: Живы́й на нб҃сѣ́хъ и҆ творе́цъ  всѣ́хъ гдⷭ҇ь, во твою̀ всенепоро́чнаѧ, всели́сѧ  неизрече́ннѡ оу҆тро́бꙋ, просла́вивый тѧ̀ превы́шшꙋю  нб҃съ, и҆ ст҃ѣ́йшꙋю чинѡ́въ невеще́ственныхъ: тѣ́мже  ны́нѣ и҆̀же на земли́ тѧ оу҆бл҃жа́емъ.  
И҆́нъ І҆рмо́съ: Бж҃їимъ свѣ́томъ твои́мъ: 
Чистото́ю возсїѧ́вши свѣ́тлѡ бж҃е́ственное  пребыва́нїе влⷣки всепѣ́таѧ была̀ є҆сѝ. ты́ бо  є҆ди́на мт҃и бж҃їѧ ꙗ҆ви́ласѧ є҆сѝ, во ѡ҆б̾ѧ́тїихъ  ꙗ҆́кѡ младе́нца сего̀ носи́вши. 
Носѧ́щи добро́тꙋ оу҆́мнꙋю, краснѣ́йшїѧ твоеѧ̀ дꙋшѝ,  невѣ́ста бж҃їѧ была̀ є҆сѝ, запеча́тствована дв҃ствомъ  чи́стаѧ, и҆ свѣ́томъ чистоты̀ мі́ръ просвѣща́ющи. 
Да рыда́етъ собра́нїе ѕлочести́выхъ, не  проповѣ́дающихъ тѧ̀ ꙗ҆́вѣ чи́стꙋю бг҃ома́терь: ты́ бо  врата̀ бж҃їѧ свѣ́та ꙗ҆ви́ласѧ є҆сѝ на́мъ, мра́къ  прегрѣше́нїй разгонѧ́ющи. 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Распина́емь влⷣко, гвоздьмѝ оу҆́бѡ клѧ́твꙋ ю҆́же на  на́съ потреби́лъ є҆сѝ: копїе́мъ же пробода́емь въ  ребро̀, а҆да́мово рꙋкописа́нїе растерза́въ, мі́ръ  свободи́лъ є҆сѝ. 
А҆да́мъ низведе́сѧ, ле́стїю запѧ́тъ бы́въ, ко а҆́довѣ  про́пасти: но и҆́же є҆стество́мъ, бг҃ъ же и҆ млⷭ҇тивъ,  сше́лъ є҆сѝ на взыска́нїе, и҆ на ра́мꙋ поне́съ,  совоскр҃си́лъ є҆сѝ. 
Бг҃оро́диченъ: Пречⷭ҇таѧ влⷣчце, ро́ждшаѧ  человѣ́кѡмъ ко́рмчїю гдⷭ҇а, страсте́й мои́хъ  непостоѧ́нное и҆ лю́тое оу҆толѝ смꙋще́нїе, и҆ тишинꙋ̀  пода́ждь се́рдцꙋ моемꙋ̀.  
И҆́нъ І҆рмо́съ: Ꙗ҆́тъ бы́сть: 
Хрⷭ҇тоꙋбі́йца и҆ прⷪ҇рокоꙋбі́йца бы́сть є҆вре́йское  мно́жество: ꙗ҆́кѡ бо прⷪ҇ро́ки дре́вле и҆́стины сꙋ́щыѧ  та̑йныѧ лꙋчѝ, оу҆би́ти не оу҆боѧ́сѧ: си́це и҆ ны́нѣ  гдⷭ҇а, є҆го́же проповѣ́дахꙋ ѻ҆нѝ тогда̀, за́вистїю  влеко́ми оу҆би́ша. но на́мъ бы́сть живо́тъ  оу҆мерщвле́нїе є҆гѡ̀. 
Ꙗ҆́тъ бы́лъ є҆сѝ, но не оу҆держа́нъ сп҃се во  гро́бѣ, а҆́ще бо и҆ во́лею вкꙋси́лъ є҆сѝ сме́рти  сло́ве, но воскрⷭ҇лъ є҆сѝ ꙗ҆́кѡ бг҃ъ безсме́ртенъ,  совоздви́гнꙋвый оу҆́зники сꙋ́щыѧ во а҆́дѣ, и҆ ра́дость  жена́мъ вмѣ́стѡ печа́ли пре́жнїѧ, па́ки премѣни́вый. 
Бг҃оро́диченъ: Безче́стенъ тво́й и҆ скꙋ́денъ ꙗ҆ви́сѧ  ви́дъ плотскі́й па́че человѣ́кѡвъ, во вре́мѧ стра́сти:  и҆́бо бж҃ества̀ сꙋщество́мъ, красе́нъ добро́тою дв҃дꙋ  показа́сѧ: но жезло́мъ твоегѡ̀ црⷭ҇твїѧ врагѡ́въ сотры́й  крѣ́пость, глаго́лаше чⷭ҇таѧ: ѽ сн҃е мо́й и҆ бж҃е, ѿ  гро́ба воста́ни. 
И҆́нъ І҆рмо́съ: Жите́йское мо́ре: 
Вели́кїй преднаписа̀ во прⷪ҇ро́цѣхъ мѡѷсе́й тѧ̀,  ковче́гъ, и҆ трапе́зꙋ, и҆ свѣ́щникъ, и҆ рꙋ́чкꙋ,  ѡ҆бра́знѡ назна́менꙋѧ воплоще́нїе, є҆́же и҆з̾ тебѐ  вы́шнѧгѡ, мт҃и дв҃о. 
Оу҆мерщвлѧ́етсѧ сме́рть, и҆ тлѣ́нїе оу҆пражнѧ́етсѧ  а҆да́мова ѡ҆сꙋжде́нїѧ, ѽ влⷣчце! плодꙋ̀ твоемꙋ̀  прирази́вшеесѧ: жи́знь бо родила̀ є҆сѝ, ѿ и҆стлѣ́нїѧ  и҆збавлѧ́ющꙋю пою́щихъ тѧ̀. 
Зако́нъ и҆знемо́же, и҆ сѣ́нь ми́мѡ и҆́де, па́че  оу҆ма̀ и҆ смы́сла ꙗ҆́вльшейсѧ мѝ бл҃года́ти, є҆́же  ѿ тебѐ дв҃о ржⷭ҇тва̀, бг҃а и҆ сп҃са, многопѣ́таѧ. 
Конда́къ, гла́съ ѕ҃: Живонача́льною дла́нїю,  оу҆ме́ршыѧ ѿ мра́чныхъ оу҆до́лїй, жизнода́вецъ  воскр҃си́въ всѣ́хъ хрⷭ҇то́съ бг҃ъ, воскрⷭ҇нїе подадѐ  человѣ́ческомꙋ ро́дꙋ: є҆́сть бо всѣ́хъ сп҃си́тель,  воскрⷭ҇нїе и҆ живо́тъ, и҆ бг҃ъ всѣ́хъ. 
І҆́косъ: Крⷭ҇тъ и҆ погребе́нїе твоѐ жизнода́вче,  воспѣва́емъ вѣ́рнїи, и҆ покланѧ́емсѧ, ꙗ҆́кѡ а҆́дъ  свѧза́лъ є҆сѝ безсме́ртне, ꙗ҆́кѡ бг҃ъ всеси́льный: и҆  мє́ртвыѧ совоскр҃си́лъ є҆сѝ, и҆ врата̀ смє́ртнаѧ  сокрꙋши́лъ є҆сѝ, и҆ держа́вꙋ а҆́довꙋ низложи́лъ є҆сѝ,  ꙗ҆́кѡ бг҃ъ. тѣ́мже земноро́днїи славосло́вимъ тѧ̀  любо́вїю, воскр҃сшаго, и҆ низложи́вшаго вра́жїю держа́вꙋ  всепа́гꙋбнꙋю, и҆ всѣ́хъ воскр҃си́вшаго въ тѧ̀  вѣ́ровавшихъ, и҆ мі́ръ и҆зба́вльшаго ѿ стрѣ́лъ  ѕмїи́ныхъ, и҆ ѿ пре́лести вра́жїѧ, ꙗ҆́кѡ бг҃ъ всѣ́хъ. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Рыда́ющее во стрⷭ҇ти твое́й со́лнце, во мра́къ  ѡ҆блече́сѧ, и҆ во днѝ по все́й влⷣко, землѝ свѣ́тъ  поме́рче, вопїѧ̀: бл҃гослове́нъ є҆сѝ бж҃е ѻ҆тє́цъ  на́шихъ. 
Ѡ҆блеко́шасѧ хрⷭ҇тѐ схожде́нїемъ твои́мъ во свѣ́тъ  преиспѡ́днѧѧ, пра́ѻтецъ же весе́лїѧ и҆спо́лнь ꙗ҆ви́сѧ  ликовствꙋ́ѧ, взыгра́сѧ вопїѧ̀: бл҃гослове́нъ є҆сѝ бж҃е  ѻ҆тє́цъ на́шихъ. 
Бг҃оро́диченъ: Тобо́ю мт҃и дв҃о, свѣ́тъ возсїѧ̀ все́й  вселе́ннѣй свѣ́тлый: зижди́телѧ бо ты̀ всѣ́хъ родила̀  є҆сѝ бг҃а. є҆го́же просѝ всечⷭ҇таѧ, на́мъ низпосла́ти  вѣ̑рнымъ ве́лїю млⷭ҇ть.  
И҆́нъ І҆рмо́съ: Неизрече́нное чꙋ́до: 
Ѽ стра́ннагѡ ѡ҆́браза! і҆и҃лѧ и҆збавле́й ѿ рабо́ты  фараѡ́нскїѧ, распина́етсѧ во́лею ѿ негѡ̀, и҆  разрѣша́етъ вери̑ги согрѣше́нїй. є҆мꙋ́же вѣ́рою  пое́мъ: и҆зба́вителю бж҃е, бл҃гослове́нъ є҆сѝ. 
Тебѐ сп҃са на ло́бнѣмъ распѧ́ша пребеззако́нныхъ  ѻ҆́троцы нечести́вїи, врата̀ мѣ̑днаѧ и҆ верєѝ  сломи́вшаго, во сп҃се́нїе на́съ пою́щихъ: и҆зба́вителю  бж҃е, бл҃гослове́нъ , є҆сѝ. 
Бг҃оро́диченъ: Є҆́ѵы дре́внїѧ свобожде́нїе ро́ждшаѧ  ѿ клѧ́твы, разрѣша́еши а҆да́ма дв҃о чⷭ҇таѧ. тѣ́мже со  а҆́гг҃лы тѧ̀, съ сн҃омъ твои́мъ пое́мъ и҆ вопїе́мъ:  и҆зба́вителю бж҃е, бл҃гослове́нъ є҆сѝ. 
И҆́нъ І҆рмо́съ: Росода́тельнꙋ оу҆́бѡ пе́щь: 
Ю҆́нѡшъ трїе́хъ пе́щь не ѡ҆палѝ, ржⷭ҇тво̀  проѡбразꙋ́ющихъ твоѐ: бж҃е́ственный бо ѻ҆́гнь тебѐ не  ѡ҆пали́въ, всели́сѧ въ тѧ̀, и҆ всѧ̑ наꙋчѝ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Бл҃жа́тъ концы́ тѧ всечⷭ҇таѧ мт҃и, ꙗ҆́коже прорекла̀  є҆сѝ, просвѣща́еми свѣтолꙋ́чными сїѧ́ньми твои́ми, и҆  бл҃года́тїю пою́ще, вопїю́тъ: бл҃гослове́нъ є҆сѝ бж҃е  ѻ҆тє́цъ на́шихъ. 
Па̑гꙋбныѧ оу҆́бѡ зꙋ́бы въ мѧ̀ вонзѐ ѕмі́й  лꙋка́внѣйшїй: но ꙾са́мъ꙾сїѧ̀ тво́й бг҃ома́ти,  сокрꙋшѝ сн҃ъ, крѣ́пость же мнѣ̀ дадѐ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Ѡ҆чисти́лище є҆стества̀ ты̀ є҆сѝ є҆ди́на  бг҃обл҃же́ннаѧ, на ра̑мꙋ бо херꙋві̑мскꙋ сѣдѧ́щаго бг҃а  бо ѡ҆б̾ѧ́тїихъ носѧ́щи вопїе́ши: бл҃гослове́нъ є҆сѝ  бж҃е ѻ҆тє́цъ на́шихъ. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
І҆ꙋдє́йскїѧ дре́вле прⷪ҇рокоꙋбі̑йцы лю́ди,  бг҃оꙋбі̑йцы за́висть ны́нѣ содѣ́ла, тебѐ на крⷭ҇тъ  возне́сшыѧ, сло́ве бж҃їй: є҆го́же превозно́симъ во всѧ̑  вѣ́ки. 
Нбⷭ҇нагѡ крꙋ́га не ѡ҆ста́вилъ є҆сѝ, и҆ во а҆́дъ  соше́дъ, всего̀ совоздви́глъ є҆сѝ лежа́щаго во гно́ищи  хрⷭ҇тѐ человѣ́ка, тѧ̀ превозносѧ́ща во всѧ̑ вѣ́ки. 
Бг҃оро́диченъ: Ѿ свѣ́та свѣтода́вца сло́ва зачала̀  є҆сѝ, и҆ ро́ждши неизрече́ннѡ сего̀, просла́виласѧ  є҆сѝ: дх҃ъ бо въ тѧ̀ ѻ҆трокови́це бж҃їй всели́сѧ.  тѣ́мже тѧ̀ пое́мъ во всѧ̑ вѣ́ки.  
И҆́нъ І҆рмо́съ: Оу҆жасни́сѧ боѧ́йсѧ нб҃о: 
Оу҆жасе́сѧ всѧ́къ слꙋ́хъ, ка́кѡ вы́шнїй во́лею  прїи́де на зе́млю, а҆́довꙋ крѣ́пость разрꙋши́ти  крⷭ҇то́мъ и҆ погребе́нїемъ, и҆ всѧ̑ воздви́гнꙋти зва́ти:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Преста̀ а҆́дово мꙋчи́тельство, и҆ ца́рство  оу҆ничижи́сѧ про́чее, на крⷭ҇тѣ́ бо на землѝ  водрꙋ́зивсѧ, и҆́же над̾ всѣ́ми бг҃ъ, сегѡ̀ могꙋ́тство  низложѝ. є҆го́же ѻ҆́троцы бл҃гослови́те, сщ҃е́нницы  воспо́йте, лю́дїе превозноси́те во всѧ̑ вѣ́ки. 
Ѽ неизрече́ннагѡ твоегѡ̀ хрⷭ҇тѐ чл҃вѣколю́бїѧ, и҆  неизглаго́ланныхъ бла̑гъ! мене́ бо ви́дѧ погиба́юща во  а҆́довѣ темни́цѣ, стра̑сти претерпѣ́вый и҆зба́вилъ  є҆сѝ. тѣ́мже тѧ̀ бл҃гослови́мъ всѣ́хъ влⷣкꙋ, и҆  превозно́симъ во всѧ̑ вѣ́ки.  
И҆́нъ І҆рмо́съ: И҆з̾ пла́мене прпⷣбнымъ: 
Позлаще́ною ри́зою ꙗ҆́коже цр҃и́цꙋ сн҃ъ тво́й  просвѣти́въ заре́ю дх҃а, тебѐ ѡ҆деснꙋ́ю себѐ поста́ви  пречⷭ҇таѧ: є҆го́же превозно́симъ во всѧ̑ вѣ́ки. 
И҆́же хотѣ́нїемъ є҆ди́нымъ мі́ръ водрꙋзи́вый, ѿ  пречⷭ҇тыѧ твоеѧ̀ оу҆тро́бы пло́ть взе́млетъ, свы́ше сїю̀  назда́ти хотѧ̀: є҆го́же превозно́симъ во всѧ̑ вѣ́ки. 
Счета́нїемъ сло́ва ко мнѣ̀ человѣ́кꙋ, бж҃е́ственное  жили́ще была̀ є҆сѝ пречⷭ҇таѧ, просїѧ́вши ꙗ҆́вѣ  дв҃ства свѣ́тлостїю: тѣ́мже тѧ̀ пое́мъ во всѧ̑ вѣ́ки. 
Златоза́рный тѧ̀ свѣ́щникъ предвоѡбразѝ, прїе́мшꙋю  несказа́ннѡ свѣ́тъ непристꙋ́пный, ра́зꙋмомъ свои́мъ  ѡ҆зарѧ́ющъ всѧ́чєскаѧ. тѣ́мже тѧ̀ пое́мъ чⷭ҇таѧ, во  вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: Съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ.  
Страсте́й неприча́стенъ ты̀ пребы́лъ є҆сѝ сло́ве  бж҃їй, пло́тїю прїѡбщи́всѧ стрⷭ҇тє́мъ: но рѣши́ши ѿ  страсте́й человѣ́ка, стрⷭ҇тє́мъ бы́въ стра́сть сп҃се  на́шъ: є҆ди́нъ бо є҆сѝ безстрⷭ҇тенъ, и҆ всеси́ленъ. 
Тлю̀ сме́ртнꙋю прїе́мъ, тлѣ́нїѧ соблю́лъ є҆сѝ  тѣ́ло твоѐ невкꙋ́сно, твоѧ́ же животворѧ́щаѧ и҆  бж҃е́ственнаѧ влⷣко дꙋша̀, во а҆́дѣ не ѡ҆ста́влена  бы́сть: но ꙗ҆́коже ѿ сна̀ воскр҃съ, на́съ совоздви́глъ  є҆сѝ. 
Трⷪ҇ченъ: Бг҃а ѻ҆ц҃а̀, сн҃а собезнача́льна, всѝ  человѣ́цы оу҆стна́ми оу҆́бѡ чи́стыми сла́вимъ,  неизрече́ннꙋю же и҆ пресла́внꙋю дх҃а всест҃а́гѡ си́лꙋ  чти́мъ: є҆ди́на бо є҆сѝ всеси́льнаѧ трⷪ҇ца  неразлꙋ́чнаѧ.  
И҆́нъ І҆рмо́съ: Не рыда́й менѐ мт҃и: 
А҆́ще и҆ во гро́бъ соше́лъ є҆сѝ ꙗ҆́кѡ ме́ртвъ  жизнода́вче, но а҆́довꙋ крѣ́пость разрꙋши́лъ є҆сѝ  хрⷭ҇тѐ, совоздви́гнꙋвъ мє́ртвыѧ, ꙗ҆̀же и҆ поглотѝ, и҆  воскрⷭ҇нїе всѣ̑мъ по́далъ є҆сѝ, ꙗ҆́кѡ бг҃ъ, вѣ́рою  и҆ любо́вїю тѧ̀ велича́ющымъ. 
Да ра́дꙋетсѧ тва́рь, и҆ да процвѣте́тъ ꙗ҆́кѡ крі́нъ:  хрⷭ҇то́съ бо ѿ ме́ртвыхъ воста̀ ꙗ҆́кѡ бг҃ъ. гдѣ̀  твоѐ, сме́рте, ны́нѣ жа́ло, воззове́мъ; гдѣ̀ твоѧ̀  а҆́де, побѣ́да; низложи́ тѧ въ зе́млю, возвы́сивый ро́гъ  на́шъ, ꙗ҆́кѡ бл҃гоꙋтро́бенъ. 
Крⷭ҇тобг҃оро́диченъ: Но́сиши носѧ́щаго всѧ̑, и҆  держи́ши ꙗ҆́кѡ младе́нца въ рꙋка́хъ, и҆з̾ рꙋкѝ  и҆збавлѧ́ющаго на́съ бори́телѧ врага̀, пречⷭ҇таѧ влⷣчце,  и҆ ви́диши на крⷭ҇тъ дре́ва возвыша́ема, ѿ ро́ва ѕло́бы  на́съ возвы́сивша.  
И҆́нъ І҆рмо́съ: Бг҃а человѣ́кѡмъ не возмо́жно: 
Ѕвѣзда̀ сїѧ́ющи зарѧ́ми бж҃ества̀ ѿ і҆а́кѡва, ѿ  мра́ка содержи̑мымъ возсїѧ̀: тобо́ю бо всечⷭ҇таѧ,  хрⷭ҇то́съ бг҃ъ сло́во воплоще́нно: и҆́мже просвѣща́еми,  съ нбⷭ҇ными вѡ́и тѧ̀ оу҆бл҃жа́емъ. 
Оу҆крѣ́пльсѧ си́лою твое́ю и҆ бл҃года́тїю, тебѣ̀  пѣ́снь оу҆се́рднѡ ѿ се́рдца возложи́хъ: но сїю̀  прїимѝ дв҃о чⷭ҇таѧ, бл҃года́ть воздаю́щи твою̀  многосвѣ́тлꙋю, ѿ нетлѣ́нныхъ сокро́вищъ,  бг҃обл҃же́ннаѧ. 
Поста́въ показа́ласѧ є҆сѝ ꙗ҆́вѣ бж҃ества̀, въ  не́мже ри́зꙋ тѣлесѐ сло́во и҆стка̀, бг҃осодѣ́лавъ мо́й  дв҃о зра́къ: въ него́же ѡ҆бле́ксѧ всѣ́хъ сп҃сѐ, ѿ  смы́сла чи́ста тебѐ велича́ющихъ. 
Мє́ртвымъ воскрⷭ҇нїе ны́нѣ дарова́сѧ, твои́мъ  несказа́ннымъ и҆ неизрече́ннымъ ржⷭ҇тво́мъ, бцⷣе  всечⷭ҇таѧ: жи́знь бо и҆з̾ тебѐ пло́тїю ѡ҆бле́кшисѧ,  всѣ̑мъ возсїѧ̀, и҆ сме́ртнꙋю дрѧ́хлость ꙗ҆́вѣ  разрꙋшѝ. 
По катава́сїи є҆ктенїа̀ ма́лаѧ. Та́же: Ст҃ъ гдⷭ҇ь  бг҃ъ на́шъ: Є҆ѯапостїла́рїй оу҆́треннїй.  
На хвали́техъ стїхи̑ры воскрⷭ҇ны, гла́съ ѕ҃: 
Сті́хъ: Сотвори́ти въ ни́хъ сꙋ́дъ напи́санъ: сла́ва  сїѧ̀ бꙋ́детъ всѣ̑мъ прпⷣбнымъ є҆гѡ̀. 
Крⷭ҇тъ тво́й гдⷭ҇и, жи́знь и҆ воскрⷭ҇нїе лю́демъ  твои̑мъ є҆́сть, и҆ надѣ́ющесѧ на́нь, тебѐ воскрⷭ҇шаго  бг҃а на́шего пое́мъ: поми́лꙋй на́съ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Погребе́нїе твоѐ влⷣко, ра́й ѿве́рзе ро́дꙋ  человѣ́ческомꙋ: и҆ ѿ и҆стлѣ́нїѧ и҆зба́вльшесѧ, тебѐ  воскрⷭ҇шаго бг҃а на́шего пое́мъ: поми́лꙋй на́съ. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
Со ѻ҆ц҃е́мъ и҆ дх҃омъ хрⷭ҇та̀ воспои́мъ, воскрⷭ҇шаго  и҆з̾ ме́ртвыхъ, и҆ къ немꙋ̀ вопїи́мъ: ты̀ живо́тъ є҆сѝ  на́шъ, и҆ воскрⷭ҇нїе, поми́лꙋй на́съ. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. 
Тридне́венъ воскрⷭ҇лъ є҆сѝ хрⷭ҇тѐ ѿ гро́ба  ꙗ҆́коже пи́сано є҆́сть, совоздви́гнꙋвый пра́ѻтца  на́шего. тѣ́мже тѧ̀ и҆ сла́витъ ро́дъ человѣ́ческїй, и҆  воспѣва́етъ твоѐ воскрⷭ҇нїе. 
И҆́ны стїхи̑ры а҆натѡ́лїевы.  
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Гдⷭ҇и, ве́лїе и҆ стра́шно є҆́сть твоегѡ̀ воскрⷭ҇нїѧ  та́инство: та́кѡ бо произше́лъ є҆сѝ ѿ гро́ба, ꙗ҆́кѡ  жени́хъ ѿ черто́га, сме́ртїю сме́рть разрꙋши́вый, да  а҆да́ма свободи́ши. тѣ́мже на нб҃сѣ́хъ а҆́гг҃ли  ликовствꙋ́ютъ, и҆ на землѝ человѣ́цы сла́вѧтъ, є҆́же  на на́съ бы́вшее бл҃гоꙋтро́бїе твоѐ, чл҃вѣколю́бче. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Ѽ пребеззако́ннїи і҆ꙋде́є, гдѣ̀ сꙋ́ть печа̑ти и҆  сре́брєницы, ꙗ҆̀же да́сте во́инѡмъ; не оу҆кра́дено  бы́сть сокро́вище, но воскр҃се ꙗ҆́кѡ си́ленъ: са́ми же  посрами́стесѧ ѿве́ргшїисѧ хрⷭ҇та̀ гдⷭ҇а сла́вы,  пострада́вша и҆ погребе́нна, и҆ воскрⷭ҇ша и҆з̾  ме́ртвыхъ: томꙋ̀ поклони́мсѧ. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Запеча́танꙋ гро́бꙋ, ка́кѡ ѡ҆кра́дени бы́сте і҆ꙋде́є,  стра́жы поста́вльше, и҆ зна́мєнїѧ поло́жше, две́ремъ  заключє́ннымъ про́йде цр҃ь; и҆лѝ ꙗ҆́кѡ ме́ртва  предста́вите, и҆лѝ ꙗ҆́кѡ бг҃ꙋ поклони́тесѧ, съ на́ми  пою́ще: сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нїю  твоемꙋ̀. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Живопрїѧ́тнагѡ твоегѡ̀ гро́ба, мѷронѡ́сицы жєны̀  рыда́ющѧ, достиго́ша гдⷭ҇и, и҆ мѵ̑ра носѧ́щѧ, тѣ́ло  твоѐ пречⷭ҇тое пома́зати и҆ска́хꙋ: ѡ҆брѣто́ша же  свѣтоно́сна а҆́гг҃ла на ка́мени сѣдѧ́ща, и҆ къ ни̑мъ  вѣща́юща, и҆ глаго́люща: что̀ слезитѐ, и҆з̾ ре́бръ  и҆сточи́вшаго жи́знь мі́рови; что̀ и҆́щете ꙗ҆́кѡ ме́ртва  во гро́бѣ безсме́ртнаго; те́кшѧ же па́че возвѣсти́те  тогѡ̀ оу҆ч҃нкѡ́мъ, сла́внагѡ є҆гѡ̀ воскрⷭ҇нїѧ  всемі́рное ра́дованїе, и҆́мже и҆ на́съ сп҃се  просвѣти́вый, да́рꙋй ѡ҆чище́нїе и҆ ве́лїю млⷭ҇ть.  
Сла́ва, стїхи́ра оу҆́треннѧѧ є҆ѵⷢ҇льскаѧ. И҆ ны́нѣ:  Пребл҃гослове́нна є҆сѝ: Славосло́вїе вели́кое.  
Та́же, тропа́рь воскрⷭ҇нъ. 
Воскр҃съ и҆з̾ гро́ба, и҆ оу҆́зы растерза́лъ є҆сѝ  а҆́да, разрꙋши́лъ є҆сѝ ѡ҆сꙋжде́нїе сме́рти гдⷭ҇и, всѧ̑  ѿ сѣте́й врага̀ и҆зба́вивый: ꙗ҆ви́вый же себѐ  а҆пⷭ҇лѡмъ твои̑мъ, посла́лъ є҆сѝ ѧ҆̀ на про́повѣдь, и҆  тѣ́ми ми́ръ тво́й по́далъ є҆сѝ вселе́ннѣй, є҆ди́не  многомлⷭ҇тиве. 
Та́же, є҆ктенїѝ. И҆ ѿпꙋ́стъ.  
На лїтꙋргі́и бл҃жє́нны, гла́съ ѕ҃: 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ, и҆ сп҃си́ мѧ ꙗ҆́кѡ є҆ди́нъ  чл҃вѣколю́бецъ.  
Сті́хъ: Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ.  
Дре́вомъ а҆да́ма прельсти́вшагосѧ, дре́вомъ крⷭ҇тнымъ  па́ки сп҃слъ є҆сѝ и҆ разбо́йника, вопїю́ща: помѧни́ мѧ  гдⷭ҇и во црⷭ҇твїи твое́мъ. 
Сті́хъ: Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ.  
А҆́дѡва врата̀ и҆ верєѝ сокрꙋши́вый жизнода́вче,  воскр҃си́лъ є҆сѝ всѧ̑ сп҃се вопїю́щыѧ: сла́ва воста́нїю  твоемꙋ̀.  
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное.  
Помѧни́ мѧ, и҆́же сме́рть плѣни́вый погребе́нїемъ  твои́мъ, и҆ воскрⷭ҇нїемъ твои́мъ ра́дости всѧ̑  и҆спо́лнивый, ꙗ҆́кѡ бл҃гоꙋтро́бенъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Мѷронѡ́сицы ко гро́бꙋ прише́дшѧ, а҆́гг҃ла зовꙋ́ща  слы́шахꙋ: хрⷭ҇то́съ воскр҃се, просвѣти́вый всѧ́чєскаѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
На дре́вѣ крⷭ҇тнѣмъ пригвозди́вшагосѧ, и҆ мі́ръ ѿ  пре́лести и҆зба́вльшаго, согла́снѡ всѝ хрⷭ҇та̀  воспои́мъ.  
Сла́ва, трⷪ҇ченъ: Ѻ҆ц҃а̀, и҆ сн҃а славосло́вимъ, и҆  дх҃а ст҃а́го, глаго́люще: трⷪ҇це ст҃а́ѧ, сп҃сѝ дꙋ́шы  на́шѧ. 
И҆ ны́нѣ, бг҃оро́диченъ: Неизрече́ннѡ въ послѣ̑днѧѧ  заче́нши, и҆ ро́ждши созда́телѧ твоего̀, дв҃о, сп҃са́й  тѧ̀ велича́ющыѧ. 
Прокі́менъ: гла́съ ѕ҃: Сп҃сѝ гдⷭ҇и, лю́ди твоѧ̑, и҆  бл҃гословѝ достоѧ́нїе твоѐ. 
Сті́хъ: Къ тебѣ̀ гдⷭ҇и воззовꙋ̀, бж҃е мо́й, да не  премолчи́ши ѿ менѐ. 
А҆ллилꙋ́їа: Живы́й въ по́мощи вы́шнѧгѡ, въ кро́вѣ  бг҃а нбⷭ҇нагѡ водвори́тсѧ. 
Сті́хъ: Рече́тъ гдⷭ҇еви: застꙋ́пникъ мо́й є҆сѝ, и҆  прибѣ́жище моѐ, бг҃ъ мо́й, и҆ оу҆пова́ю на него̀. 


Въ недѣ́лю ве́чера, 
На Гдⷭ҇и воззва́хъ, стїхи̑ры покаѧ́нны, творе́нїе  і҆ѡ́сифово. Гла́съ ѕ҃. 
Подо́бенъ: А҆́гг҃льскїѧ си̑лы: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Сле́зы сп҃се, покаѧ́нїѧ мѝ да́ждь сокрꙋше́нною  мы́слїю: ꙗ҆́кѡ да ѡ҆мы́ю скве́рнꙋ дꙋшѝ моеѧ̀, ю҆́же  ѕлѣ̀ ѡ҆калѧ́хъ, дѣ́ѧй непра́вєднаѧ на всѧ́къ ча́съ,  и҆мѣ́ѧ на сїѐ молѧ́щꙋю, тебѐ ро́ждшꙋю, и҆ а҆́гг҃льскїѧ  ли́ки, и҆ твоѐ чл҃вѣколю́бїе. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Грѧдѝ ѽ дꙋшѐ! и҆ раска́йсѧ ѡ҆ мно́гихъ грѣсѣ́хъ,  ꙗ҆̀же содѣ́ѧла є҆сѝ въ житїѝ, и҆ мно́жествꙋ вы́шнихъ  во́инствъ моли́сѧ, со воздыха́нїемъ же и҆ слеза́ми:  ꙗ҆́кѡ да вре́мѧ пода́стсѧ тебѣ̀ покаѧ́нїѧ, да не ꙗ҆́кѡ  непло́днаѧ смоко́вница ѿсле́шисѧ во ѻ҆́гнь гее́нскїй  всестра́стнаѧ.  
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Ниеди́нꙋ на землѝ за́повѣдь твою̀ сотвори́хъ, ка́кѡ  ꙗ҆влю́сѧ тебѣ̀ сѣдѧ́щемꙋ на прⷭ҇то́лѣ, и҆ сло́во  да́ти, и҆ сꙋ́дъ под̾ѧ́ти ѡ҆ всѣ́хъ, ꙗ҆́же въ  вѣ́дѣнїи, и҆ не въ вѣ́дѣнїи, ко́еждо содѣ́ѧхъ  хрⷭ҇тѐ мо́й; тѣ́мже зовꙋ̀ тебѣ̀, твои́хъ слꙋ́гъ  мл҃твами сп҃си́ мѧ блꙋ́днаго.  
Та́же мине́и стїхи̑ры ст҃о́мꙋ. А҆́ще ли нѣ́сть  мине́и, и҆́ны стїхи̑ры ст҃ы̑мъ нбⷭ҇нымъ безплѡ́тнымъ  а҆́гг҃лѡмъ, гла́съ ѕ҃. 
Подо́бенъ: Тридне́внѡ воскрⷭ҇лъ є҆сѝ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
А҆́гг҃льскїѧ си̑лы хрⷭ҇тѐ, предстоѧ́ще прⷭ҇то́лꙋ  твоемꙋ̀, мо́лѧтсѧ ѡ҆ ро́дѣ человѣ́честѣмъ. тѣ́хъ  оу҆́бѡ. мл҃твами ми́ръ всѣ̑мъ да́рꙋѧй, ꙗ҆зы́кѡвъ  де́рзость оу҆кротѝ.  
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Ѻ҆́крестъ прⷭ҇то́ла всѣ́хъ цр҃ѧ̀, при́снѡ ликꙋ́юще  а҆́гг҃льстїи всѝ чи́нове, на́съ сохранѧ́йте, вѣ́рою  ва́съ призыва́ющихъ, и҆ мꙋче́нїй и҆збавлѧ́йте. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ѻ҆ц҃ъ и҆́же над̾ всѣ́ми бг҃ъ, си̑лы нбⷭ҇ныхъ  оу҆мѡ́въ, без̾ѡбра́зны и҆ невеще́ственны пѣвцы̀,  трисо́лнечныѧ сла́вы своеѧ̀ приведѐ, и҆ є҆ди́нственное  сло́во, и҆ дх҃ъ.  
Сла́ва, и҆ ны́нѣ, бг҃оро́диченъ: Сло́во  собезнача́льное ѻ҆ц҃ꙋ́ же и҆ дх҃ꙋ, а҆рха́гг҃льскимъ  гла́сомъ бцⷣе, во оу҆тро́бѣ заче́нши, херꙋві́мѡвъ, и҆  серафі́мѡвъ, и҆ престо́лѡвъ ꙗ҆ви́ласѧ є҆сѝ превы́шши.  
Та́же, Свѣ́те ти́хїй: Прокі́менъ днѐ: И҆ Сподо́би  гдⷭ҇и въ ве́черъ се́й:  
На стїхо́внѣ стїхи̑ры покаѧ́нны, гла́съ ѕ҃: 
Во стра́шное прише́ствїе твоѐ хрⷭ҇тѐ, да не  оу҆слы́шимъ: не вѣ́мъ ва́съ. оу҆пова́нїе бо на тѧ̀  сп҃сѐ, возложи́хомъ, а҆́ще и҆ твоѧ̑ повелѣ̑нїѧ не  сохрани́хомъ за небреже́нїе на́ше: но пощадѝ дꙋ́шы  на́шѧ, мо́лимсѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Покаѧ́нїѧ не стѧжа́хъ, нижѐ па́ки сле́зъ: сегѡ̀ ра́ди  молю́ тѧ хрⷭ҇тѐ бж҃е, пре́жде конца̀ ѡ҆брати́ти и҆ да́ти  оу҆миле́нїе мнѣ̀, ꙗ҆́кѡ да и҆зба́влюсѧ ѿ мꙋ́ки. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нцы твоѝ, гдⷭ҇и, не ѿверго́шасѧ тебѐ, ни  ѿстꙋпи́ша ѿ за́повѣдей твои́хъ. тѣ́хъ мл҃твами  поми́лꙋй на́съ. 
Сла́ва, и҆ ны́нѣ, бг҃оро́диченъ: А҆рха́гг҃льски  воспои́мъ вѣ́рнїи, нбⷭ҇ный черто́гъ, и҆ две́рь  запеча́танꙋ вои́стиннꙋ: ра́дꙋйсѧ, є҆ѧ́же ра́ди ѿрастѐ  на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ.  низложѝ влⷣчце мꙋчи́тели, безбѡ́жныѧ врагѝ на́шѧ,  рꙋко́ю твое́ю пречⷭ҇таѧ, оу҆пова́нїе хрⷭ҇тїа́нъ.  
Та́же, Ны́нѣ ѿпꙋща́еши раба̀ твоего̀ влⷣко:  Трист҃о́е. По Ѻ҆́ч҃е на́шъ: тропа́рь, є҆ктенїа̀ и҆  ѿпꙋ́стъ. 
Въ недѣ́лю на повече́рїи,  
канѡ́нъ прест҃ѣ́й бцⷣѣ, гла́съ ѕ҃. 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Моегѡ̀ оу҆ма̀ ѻ҆́блакъ страсте́й ѿженѝ чⷭ҇таѧ, и҆  возсїѧ́й мѝ свѣ́тъ, ро́ждшаѧ пречⷭ҇таѧ сн҃а, сїѧ́нїе  ѻ҆́ч҃ее, ꙗ҆́кѡ да воспою́ тѧ. 
Ꙗ҆́кѡ гаврїи́лъ дв҃ѣ, прїиди́те вѣ́рнїи, и҆ мы̀  вопїе́мъ бл҃гоговѣ́нїемъ дꙋше́внымъ: вои́стиннꙋ  оу҆кра́шена, чⷭ҇таѧ, ро́ждшаѧ ра́дость: ра́дꙋйсѧ  пречⷭ҇таѧ. 
Сла́ва: И҆́же безстра́стнѡ пре́жде вѣ̑къ ѿ ѻ҆ц҃а̀  рожде́ннаго, пречⷭ҇таѧ, въ послѣ̑днѧѧ дни̑ во  оу҆тро́бѣ носѧ́щи сн҃а, родила̀ є҆сѝ сꙋгꙋ́ба, бг҃а и҆  чл҃вѣ́ка. 
И҆ ны́нѣ: Бг҃а родила̀ є҆сѝ є҆ди́наго без̾ тлѝ,  и҆ дв҃а пребыла̀ є҆сѝ по ржⷭ҇твѣ̀, ꙗ҆́коже бѣ̀ и҆  пре́жде ржⷭ҇тва̀ пречⷭ҇таѧ: сегѡ̀ ра́ди, вѣ́рнїи,  ра́дꙋйсѧ, тебѣ̀ зове́мъ. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Нѣ́сть непоро́чны, ꙗ҆́коже ты̀ пречⷭ҇таѧ бцⷣе,  ро́ждшаѧ зижди́телѧ и҆ влⷣкꙋ всѧ́чєскимъ: тѣ́мже тѝ  всѝ вѣ́рнїи бл҃года́рственнѡ, ра́дꙋйсѧ, взыва́емъ. 
Страсте́й смꙋща́етъ мѧ̀ лю́тое волне́нїе чⷭ҇таѧ, и҆  го́рестьми мно́гихъ паде́нїй во глꙋбинꙋ̀ помета́емь  вои́стиннꙋ ѕлы́хъ мои́хъ, да́ждь мѝ рꙋ́кꙋ чⷭ҇таѧ, и҆  сп҃си́ мѧ. 
Сла́ва, Тьмꙋ̀ разрꙋшѝ мои́хъ прегрѣше́нїй, дв҃о, и҆  ѡ҆зарѝ свѣ́томъ безстра́стїѧ жи́знь несказа́ннѡ,  чⷭ҇таѧ, ро́ждшаѧ со́лнце неприкоснове́нное. 
И҆ ны́нѣ: Ѻ҆гне́мъ стра́ха бж҃їѧ ѡ҆чи́стивши мѧ̀,  ѻ҆трокови́це, ѿ прегрѣше́нїй и҆ скве́рны, ѡ҆блецы̀  свѣтоза́рною ѻ҆де́ждею добродѣ́телей, и҆ ликѡ́мъ  ст҃ы́хъ сочета́й. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  честна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста, ѡ҆ гдⷭ҇ѣ пра́зднꙋющи.  
Свѣ́тъ ро́ждшаѧ, тьмꙋ̀ разрꙋшѝ мно́гихъ мои́хъ  прегрѣше́нїй твое́ю заре́ю пренепоро́чнаѧ влⷣчце,  ꙗ҆́же сл҃нце пра́вды вѣ̑рнымъ возсїѧ́вшаѧ. 
Наде́ждꙋ, тебѐ пречⷭ҇таѧ, ны́нѣ предлага́ю моегѡ̀  неможе́нїѧ: да ѿ тебѐ не недѣ́йствованъ ѿидꙋ̀,  сп҃се́нїе же полꙋчи́въ воспою̀ ра́дꙋѧсѧ. 
Сла́ва: Бога̑тыѧ щедрѡ́ты твоѧ̑ да́рꙋй на́мъ  пречⷭ҇таѧ, вѣ́рою и҆ любо́вїю въ тво́й хра́мъ  притека́ющымъ, и҆ ѿ всѧ́кихъ и҆скꙋше́нїй и҆ скорбе́й  и҆зба́ви. 
И҆ ны́нѣ: Сло́во пречⷭ҇таѧ, въ тѧ̀ всели́сѧ,  безслове́сїѧ страсте́й мі́ръ и҆збавлѧ́ѧ влⷣчце, и҆  црⷭ҇твїѧ нбⷭ҇нагѡ сподоблѧ́ѧ воспѣва́ющыѧ тѧ̀. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Бж҃е́ственною заре́ю ѿ твои́хъ чре́слъ возсїѧ́вшагѡ,  мою̀ дꙋ́шꙋ во тьмѣ̀ спѧ́щꙋю просвѣтѝ дв҃о, и҆  грѣхо́внꙋю мглꙋ̀ ѿженѝ, свѣ́томъ мѧ̀ твои́мъ  просвѣща́ющи. 
Дꙋ́шꙋ мою̀ и҆сцѣлѝ бл҃га́ѧ, впа́дающꙋ въ  разбо́йники, млⷭ҇тивнѣ є҆ле́й и҆ска́пающи, и҆ вїно̀  бл҃госе́рдїѧ твоегѡ̀, ра́зꙋмы незави́стнѡ подаю́щи мѝ. 
Сла́ва: Плѡтскі́ѧ недꙋ́ги, и҆ дꙋшє́вныѧ и҆сцѣлѝ  на́мъ къ тебѣ̀ прибѣга́ющымъ всепѣ́таѧ: крѣ́пость бо  є҆сѝ притека́ющымъ под̾ кро́въ твоеѧ̀ мл҃твы,  бг҃ороди́тельнице. 
И҆ ны́нѣ: Бж҃е́ственный дх҃ъ ст҃ы́й все́льсѧ  прест҃а́ѧ чⷭ҇таѧ, въ твоѐ чре́во, ѡ҆сѣни́въ тѧ̀ показа̀  до́мъ трⷪ҇цы, бл҃говоле́нїемъ ѻ҆́ч҃имъ сло́во заче́нши,  и҆ сего̀ ро́ждши. 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве.  
Тьмꙋ̀ разрꙋшѝ ѻ҆каѧ́нныѧ моеѧ̀ дꙋшѝ, и҆ свѣ́томъ  просвѣти́ мѧ пречⷭ҇таѧ, возсїѧ́вшимъ ѿ твои́хъ  ложе́снъ, и҆ всѐ человѣ́ческое є҆стество̀  ѡ҆зари́вшимъ. 
Вра̑гъ ви́димыхъ и҆ неви́димыхъ навѣ́та и҆зба́ви мѧ̀  чⷭ҇таѧ, и҆ пода́ждь мѝ кро́въ держа́вный твоегѡ̀  застꙋпле́нїѧ: къ тебѣ́ бо дв҃о, ны́нѣ прибѣго́хъ. 
Сла́ва: Созда́вый всѧ́чєскаѧ, въ послѣ̑днїѧ дни̑ ѿ  ст҃ы́ѧ оу҆тро́бы твоеѧ̀ воплоти́сѧ, человѣ́ческое  є҆стество̀ є҆́же ѿ а҆да́ма лю́тѣ попо́лзшеесѧ  оу҆стро́ивъ, мі́ръ ѡ҆бновѝ. 
И҆ ны́нѣ: Ст҃ы́хъ а҆́гг҃лъ бл҃голѣ́пїе пое́тъ тѧ̀,  и҆ а҆́зъ молю̀ пренепоро́чнаѧ: ѿимѝ ѿ менѐ  нелѣ̑паѧ бѣсѡ́въ мечта̑нїѧ, въ тишинѣ̀ соблюда́ющи  се́рдце моѐ.  
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ ѕ҃: 
Прило́зи сопроти́вныхъ бо́рютъ достоѧ́нїе твоѐ  влⷣчце чⷭ҇таѧ, разорѝ тѣ́хъ кова̑рствїѧ, и҆ низложѝ  на зе́млю горды́нное шата́нїе: ты́ бо є҆сѝ застꙋ́пница  вѣ́рнѡ молѧ́щымсѧ тѝ. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халде́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Просвѣти́вши мѧ̀ свѣ́томъ непристꙋ́пнымъ пречⷭ҇таѧ,  во тьмѣ̀ неразꙋмѣ́нїѧ, и҆ къ свѣ́тꙋ наста́ви вѣ́рнѡ  вопи́ти сн҃ꙋ твоемꙋ̀ бл҃гоче́стнѡ: бл҃гослове́нъ бг҃ъ  ѻ҆тє́цъ на́шихъ. 
Ѡ҆мраче́нный ѻ҆́блакъ ѿженѝ ѿ дꙋшѝ моеѧ̀  бг҃ороди́тельнице, ѡ҆сїѧ́вши свѣ́томъ всѣ́хъ творца̀:  прїѧ́телище бо є҆сѝ свѣ́та превѣ́чнаго, ѿ ѻ҆ц҃а̀  безстра́стнѡ возсїѧ́вшагѡ. 
Сла́ва: Приклони́сѧ на́шымъ мольба́мъ чⷭ҇таѧ  бг҃ороди́тельнице, мл҃твою млⷭ҇тивнѡ подви́гнисѧ къ бг҃ꙋ:  и҆ сего̀ млⷭ҇тива сотворѝ на́мъ, на тѧ̀ бл҃га́ѧ, при́снѡ  надѣ́ющымсѧ. 
И҆ ны́нѣ: Ѡ҆скверне́на мѧ̀ сꙋ́ща страстьмѝ лꙋка́выхъ  дѣѧ́нїй, ѡ҆чисти́лище да́ждь мѝ чⷭ҇таѧ, сле́зъ ка̑пли  ѡ҆мыва́ющи стꙋ́дъ лꙋка́вый грѣха̀ моегѡ̀, ѡ҆каѧ́нїѧ  и҆сто́чникъ. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Ꙗ҆́же влⷣкꙋ всѣ́хъ пло́тїю ро́ждшаѧ, наси́льствїѧ  страсте́й и҆схити́ мѧ ѻ҆трокови́це, и҆ творцꙋ̀  всѧ́ческихъ присво́й любо́вїю, пою́щаго во всѧ̑ вѣ́ки. 
На ѻ҆дрѣ̀ болѣ́зненнѣ слежа́щꙋ мѝ, посѣще́нїемъ  твои́мъ ѻ҆трокови́це, возста́ви мѧ̀, и҆ дꙋше́вное и҆  тѣле́сное да́рꙋй мѝ здра́вїе, воспѣва́ющꙋ хрⷭ҇та̀ во  вѣ́ки. 
Сла́ва: Страсте́й мои́хъ пла́мень оу҆гасѝ росо́ю  мл҃твъ твои́хъ влⷣчце: и҆ менѐ сп҃сѝ, ꙗ҆́коже пре́жде  сн҃ъ тво́й и҆зба́ви ѻ҆́троки, превозносѧ́щыѧ є҆го̀ во  вѣ́ки. 
И҆ ны́нѣ: Не оу҆жаса́юсѧ ла́ѧнїѧ борца̀, на тѧ̀  оу҆пова́нїе ча́ѧнїѧ моегѡ̀ и҆мы́й бл҃га́ѧ: застꙋпа́еши  бо всегда̀ сп҃са́ющи ѿ бѣ́дъ, тѧ̀ восхвалѧ́ющихъ. 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Ѕѡ́лъ всѧ́ческихъ и҆зба́ви къ тебѣ̀ прибѣга́ющаго  вѣ́рою дв҃о пречⷭ҇таѧ: и҆ здра́вїе да́ждь мѝ  прибѣ́гшемꙋ въ покро́въ тво́й ѻ҆трокови́це, и҆ лю́тыхъ  и҆збавле́нїе: ꙗ҆́кѡ да во гла́сѣхъ бл҃года́рственнѡ  при́снѡ сла́влю тѧ̀.  
Клѧ́твꙋ печа́ли разрꙋши́ла є҆сѝ чⷭ҇таѧ, и҆ ра́дость  и҆сточи́ла є҆сѝ мі́рꙋ ржⷭ҇тво́мъ твои́мъ:  бл҃гослове́нїѧ и҆сто́чникъ ро́ждши. тѣ́мже восхвалѧ́юще  тѧ̀ всепѣ́тꙋю, всѝ бл҃года́рственнѡ вѣ́рнїи  оу҆бл҃жа́емъ при́снѡ. 
Сла́ва: Свѣ́та прїѧ́телище бг҃ороди́тельнице, твоѐ  чре́во бы́сть всепѣ́таѧ, ѿ ѻ҆ц҃а̀ возсїѧ́вшагѡ  пре́жде всѣ́хъ вѣ̑къ. тѣ́мже тѧ̀ бцⷣꙋ всѝ сла́вимъ:  сего̀ ꙗ҆́кѡ сн҃а твоего̀ и҆ бг҃а велича́емъ. 
И҆ ны́нѣ: Сн҃а безлѣ́тна ѿ ѻ҆ц҃а̀ возсїѧ́вшаго,  є҆ди́на чⷭ҇таѧ, родила̀ є҆сѝ въ лѣ́то, дх҃а наи́тїемъ  бж҃е́ственнагѡ. тѣ́мже тѧ̀ пречⷭ҇таѧ, бцⷣꙋ  неискꙋсомꙋ́жнꙋю всѝ ѧ҆зы́комъ и҆ се́рдцемъ вѣ́рнїи  и҆сповѣ́дꙋемъ. 
Та́же: Досто́йно є҆́сть: И҆ покло́нъ. И҆ Трист҃о́е.  По Ѻ҆́ч҃е на́шъ: тропа́рь. И҆ про́чее ѻ҆бы́чно. И҆  ѿпꙋ́стъ. 
Въ понедѣ́льникъ оу҆́тра, 
по а҃-мъ стїхосло́вїи сѣда́льны покаѧ́нны, гла́съ ѕ҃:  
Помышлѧ́ю де́нь стра́шный, и҆ пла́чꙋсѧ дѣѧ́нїй мои́хъ  лꙋка́выхъ, ка́кѡ ѿвѣща́ю безсме́ртномꙋ цр҃ю̀; ко́имъ  же дерзнове́нїемъ воззрю̀ на сꙋдїю̀ блꙋ́дный а҆́зъ;  бл҃гоꙋтро́бный ѻ҆́ч҃е, сн҃е є҆диноро́дный, и҆ дш҃е  ст҃ы́й, поми́лꙋй мѧ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Во оу҆до́ли плаче́внѣй, на мѣ́стѣ и҆дѣ́же  положѝ, є҆гда̀ сѧ́деши млⷭ҇тиве, сотвори́ти првⷣный  сꙋ́дъ, не ѡ҆бличѝ моѧ̑ сокровє́ннаѧ, нижѐ посрамѝ  менѐ пред̾ а҆́гг҃лы: но пощади́ мѧ бж҃е, и҆ поми́лꙋй  мѧ̀. 
Сла́ва, и҆ ны́нѣ, бг҃оро́диченъ: Пресла́внꙋю бж҃їю  мт҃рь, и҆ ст҃ы́хъ а҆́гг҃лъ свѧтѣ́йшꙋю, немо́лчнѡ  воспое́мъ се́рдцемъ и҆ оу҆сты̀, бцⷣꙋ сїю̀  и҆сповѣ́дающе, ꙗ҆́кѡ вои́стиннꙋ ро́ждшꙋю бг҃а  воплоще́нна и҆ молѧ́щꙋюсѧ непреста́ннѡ ѡ҆ дꙋша́хъ  на́шихъ.  
По в҃-мъ стїхосло́вїи сѣда́льны, гла́съ ѕ҃: 
Поми́лꙋй на́съ гдⷭ҇и, поми́лꙋй на́съ: всѧ́кагѡ во  ѿвѣ́та недоꙋмѣ́юще, сїю́ ти мл҃твꙋ ꙗ҆́кѡ влⷣцѣ  грѣ́шнїи прино́симъ, поми́лꙋй на́съ.  
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ.  
Гдⷭ҇и, поми́лꙋй на́съ, на тѧ́ бо оу҆пова́хомъ, не  прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй  на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆  и҆зба́ви ны̀ ѿ вра̑гъ на́шихъ. ты́ бо є҆сѝ бг҃ъ  на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆  и҆́мѧ твоѐ призыва́емъ.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Свѣ́тъ пра́вєднымъ при́снѡ, ст҃і́и бо ѡ҆ тебѣ̀  просвѣ́щшесѧ, сїѧ́ютъ всегда̀ ꙗ҆́кѡ свѣти̑ла,  свѣ́щникъ невѣ́рныхъ оу҆гаси́вше: и҆́хже мл҃твами  сп҃се на́шъ, ты̀ просвѣтѝ свѣти́льникъ мо́й гдⷭ҇и, и҆  сп҃си́ мѧ. 
Сла́ва, и҆ ны́нѣ, бг҃оро́диченъ: Въ хра́мѣ стоѧ́ще  сла́вы твоеѧ̀, на нб҃сѝ стоѧ́ти мни́мъ. бцⷣе, две́рь  нбⷭ҇наѧ, ѿве́рзи на́мъ двє́ри млⷭ҇ти твоеѧ̀.  
По г҃-мъ стїхосло́вїи сѣда́льны, гла́съ ѕ҃: 
Подо́бенъ: Оу҆пова́нїе: 
Стра́шнагѡ днѐ прише́ствїѧ твоегѡ̀ оу҆жаса́юсѧ  хрⷭ҇тѐ, и҆ неꙋмоле́ннагѡ сꙋди́ща бою́сѧ и҆ трепе́щꙋ,  ꙗ҆́кѡ и҆мы́й мно́жество согрѣше́нїй: но пре́жде конца́  мѧ ѡ҆брати́въ сп҃сѝ ꙗ҆́кѡ млⷭ҇тивъ бг҃ъ, а҆́гг҃лъ  твои́хъ мл҃твами, бл҃гоꙋтро́бне сп҃се, є҆ди́не  чл҃вѣколю́бче. 
Дꙋшѐ, въ лѣ́ности жи́знь провожда́ющи всю̀, днѐ  сꙋ́днагѡ гро́знагѡ во оу҆мѣ̀ не прїе́млеши, воспрѧнѝ  оу҆́бѡ, и҆ покаѧ́нїе себѣ̀ и҆зберѝ, ѡ҆брати́сѧ и҆  возопі́й ко хрⷭ҇тꙋ̀: ще́дре, не воспомѧнѝ на́шихъ  мно́гихъ согрѣше́нїй, въ ча́съ ѡ҆сꙋжде́нїѧ. 
Сла́ва, и҆ ны́нѣ, бг҃оро́диченъ: Оу҆пова́нїе, и҆  покро́въ, и҆ приста́нище на тѧ̀ надѣ́ющымсѧ,  бг҃ороди́тельнице бл҃га́ѧ, предста́тельнице мі́рꙋ, молѝ  со безпло́тными прилѣ́жнѡ, є҆го́же родила̀ є҆сѝ  чл҃вѣколю́бнаго бг҃а, и҆зба́витисѧ дꙋша́мъ на́шымъ ѿ  всѧ́кагѡ преще́нїѧ, є҆ди́на бл҃гослове́ннаѧ. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀ и҆  ст҃ы̑мъ є҆гѡ̀ мч҃нкѡмъ, [є҆гѡ́же краегране́сїе: Ѻ҆́чїю  моє́ю хрⷭ҇тѐ пла́чь прїимѝ] Творе́нїе і҆ѡ́сифово,  гла́съ ѕ҃: 
Пѣ́снь а҃ 
І҆рмо́съ: Чꙋ́вственный фараѡ́нъ потопле́нъ бы́сть со  всево́инствомъ, і҆и҃ль же проше́дъ посредѣ̀ мо́рѧ,  вопїѧ́ше: гдⷭ҇еви бг҃ꙋ на́шемꙋ пои́мъ, ꙗ҆́кѡ  просла́висѧ. 
Впа́дшаго, хрⷭ҇тѐ, разбо́йникѡвъ въ рꙋ́цѣ лꙋка́выхъ,  и҆ ꙗ҆́звами дꙋшетлѣ́нными, и҆́сполꙋ ме́ртва бы́вша,  млⷭ҇ти є҆ле́емъ оу҆врачева́въ оу҆ще́дри мѧ̀, да тѧ̀  прославлѧ́ю. 
Ꙗ҆́кѡ согрѣши́хъ мно́гѡ, верте́пъ бы́хъ  разбо́йникѡмъ: рожде́йсѧ въ верте́пѣ хрⷭ҇тѐ, сле́зъ  тꙋ́чꙋ да́рꙋй мѝ, и҆ ѡ҆чи́сти, ꙗ҆́кѡ да ст҃о́мꙋ дх҃ꙋ  твоемꙋ̀ цр҃ковь бꙋ́дꙋ. 
Мч҃нченъ: Ю҆́ношески врага̀ низложи́вше страда́льцы,  бг҃оплете́нными вои́стиннꙋ вѣнцы̀ оу҆краси́стесѧ, и҆  бг҃ꙋ въ вы́шнихъ со а҆́гг҃лы предстоитѐ, сла́вы  и҆сполнѧ́еми. 
Мч҃нченъ: И҆́же крове́й глꙋбино́ю фараѡ́на мы́сленнаго  оу҆дави́вше и҆ногда̀, чⷭ҇тні́и великомч҃нцы, къ землѝ  ѡ҆бѣтова́нїѧ нбⷭ҇нѣй преидо́сте, хрⷭ҇та̀ сла́вѧще.  
Бг҃оро́диченъ: Съ мч҃нки чⷭ҇таѧ, съ бж҃е́ственными  прⷪ҇ро́ки и҆ со всѣ́ми а҆́гг҃лы, зижди́телѧ всѣ́хъ  молѝ, сп҃стѝ вѣ́рою тѧ̀ сла́вѧщихъ и҆ велича́ющихъ. 
Дрꙋгі́й канѡ́нъ, ст҃ы̑мъ нбⷭ҇нымъ безплѡ́тнымъ  а҆́гг҃лѡмъ, [є҆гѡ́же краегране́сїе: Шесто́е быва́етъ  оу҆́мныхъ пѣ́нїе.] Творе́нїе ѳеофа́ново. Гла́съ ѕ҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше.  
Нбⷭ҇ныхъ ли̑къ восхвалѧ́ю кра́сное бл҃голѣ́пїе,  тѣ́хъ свѣ́тлыми мо́лнїѧми просвѣти́тисѧ вопїю̀: молю́  тѧ хрⷭ҇тѐ, є҆ди́наго бл҃гоꙋтро́бнаго. [Два́жды.] 
Оу҆краше́й сло́вомъ всѧ̑, и҆ и҆̀же и҆з̾ тебѐ  всест҃ы́мъ дх҃омъ а҆́гг҃льскїѧ ли́ки, тебѐ ю҆́же всѣ́хъ  винꙋ̀ пѣ́ти оу҆стро́илъ є҆сѝ тѣ́хъ, ꙗ҆́кѡ  всеси́ленъ. 
Бг҃оро́диченъ: Твоего̀ прїе́мши содѣ́телѧ ꙗ҆́кѡ  са́мъ восхотѣ̀, и҆з̾ безсѣ́меннагѡ твоегѡ̀ чре́ва  па́че оу҆ма̀ воплоща́ема, чⷭ҇таѧ, тва́ремъ вои́стиннꙋ  ꙗ҆ви́сѧ влⷣчца. 
Пѣ́снь г҃ 
І҆рмо́съ: На тве́рдѣмъ вѣ́ры твоеѧ̀ ка́мени  помышле́нїе оу҆тверди́въ дꙋшѝ моеѧ̀, оу҆твердѝ гдⷭ҇и:  тѧ́ бо и҆́мамъ бл҃же, прибѣ́жище и҆ оу҆твержде́нїе. 
Пока́ѧтисѧ хрⷭ҇то́ви ѡ҆бѣща́хсѧ, и҆ ѿ ѕлы́хъ  ника́коже ѿстꙋпа́ю: что̀ бꙋ́дꙋ, слѣпото́ю ѡ҆бложе́нъ  мно́гою; сн҃е бж҃їй, ты́ мѧ оу҆ще́дри. 
Помышлѧ́ю бж҃їе долготерпѣ́нїе, и҆зжи́въ жи́знь въ  лѣ́ности ѻ҆каѧ́нный, и҆ бою́сѧ, да не внеза́пꙋ  посѣче́нїе сме́ртное предвари́тъ мѧ̀. 
Мч҃нченъ: Гоне́нїѧ, болѣ́зней же и҆ бѣ́дъ ꙗ҆́коже  пи́щи жела́юще, мч҃нцы веселѧ́хꙋсѧ, зрѧ́ще мы́сленныма  ѻ҆чи́ма вѣ́чнꙋющее наслажде́нїе. 
Мч҃нченъ: Ꙗ҆́коже на тве́рдѣмъ бл҃гоче́стїѧ ка́мени  помышле́нїе оу҆тверди́вше премꙋ́дреннѡ, крѣ́постїю  ст҃і́и, многоѡбра́зныхъ ра́нъ не оу҆боѧ́стесѧ мч҃нцы. 
Бг҃оро́диченъ: Но́въ на́мъ ра́й ꙗ҆ви́ласѧ є҆сѝ  жи́зни, чⷭ҇таѧ, посредѣ̀ дре́во и҆мꙋ́щїй, ѿ негѡ́же  ꙗ҆ды́й, пречⷭ҇таѧ, оу҆мерщвле́нїѧ а҆да́мъ лꙋка́вагѡ  ѿпꙋща́етсѧ.  
И҆́нъ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и, бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
И҆́же всѧ́кое слове́сное є҆стество̀, ѿ не сꙋ́щихъ  хотѣ́нїемъ содѣ́лавшее, трист҃ы́ми гла́сы пое́тсѧ въ  трѝ ли́ца, и҆ славосло́витсѧ вѣ́рнѡ. [Два́жды.] 
И҆сточа́ѧ ны́нѣ бл҃го́е влⷣко всѧ́ческихъ, и҆  бога́тнѣ и҆злива́ѧ: прича́стїемъ бл҃ги́хъ, безплѡ́тныѧ  ли́ки а҆́гг҃льскїѧ показа́лъ є҆сѝ, чл҃вѣколю́бче. 
Бг҃оро́диченъ: Даде́сѧ ѿпꙋще́нїе на́мъ тебѐ ра́ди  бцⷣе, зако́на бо влⷣка и҆з̾ тебѐ вопло́щьсѧ, стра̑сти  на́съ ра́ди претерпѣ́въ, и҆ всѣ́хъ и҆зба́вилъ є҆́сть. 
Пѣ́снь д҃ 
І҆рмо́съ: Покры́ла є҆́сть нб҃са̀ добродѣ́тель твоѧ̀  хрⷭ҇тѐ, и҆ твоегѡ̀ хвале́нїѧ гдⷭ҇и, всѧ̑ и҆спо́лнишасѧ. 
Не ѡ҆сꙋдѝ на́съ согрѣши́вшихъ тѝ мно́гѡ: но  ѻ҆бы́чною твое́ю влⷣко, млⷭ҇тїю оу҆ще́дри. 
Пꙋ́ть сы́й живота̀ сп҃се, смертоно́сныхъ пꙋте́й  грѣха̀ оу҆клонѧ́тисѧ мѝ при́снѡ сподо́би. 
Мч҃нченъ: Воспалѧ́ющимисѧ ра́нами оу҆гаси́сте  ѻ҆́гнь, пострада́вшїи мч҃нцы, росо́ю бж҃е́ственнагѡ  дх҃а, пребы́сте неѡпалѧ́еми. 
Мч҃нченъ: Пото́ка бж҃е́ственныѧ пи́щи наслажда́етесѧ  превы́спрь мч҃нцы, кро́вными тече́нїи, сїю̀ бога́тнѡ  наслѣ́довавше. 
Бг҃оро́диченъ: Лѣ́ностїю жи́знь мою̀ и҆жди́въ,  пречⷭ҇таѧ, къ твоемꙋ̀ притека́ю застꙋпле́нїю,  оу҆ще́дривши сп҃си́ мѧ. 
И҆́нъ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Тлѝ непрїѧ́тное є҆стество̀ и҆мꙋ́ще,  бж҃е́ственнѣйшїи оу҆мѝ твоѝ чⷭ҇тні́и, прⷭ҇то́лъ  ѡ҆бстоѧ́тъ, безсме́ртїѧ тѧ̀ и҆сто́чникъ наслѣ́довавшїи  чл҃вѣколю́бче. [Два́жды.] 
Ѿ ст҃а́гѡ дх҃а ѡ҆сщ҃а́еми а҆́гг҃льстїи собо́ри, на  ѕло̀ пребыва́ютъ недви́жими, є҆́же къ пе́рвомꙋ бл҃го́мꙋ  восхожде́нїю ѡ҆божа́еми. 
Бг҃оро́диченъ: Клѧ́тва разори́сѧ прама́тернѧѧ, тебѐ  ра́ди бцⷣе всенепоро́чнаѧ: ты́ бо на́мъ пречⷭ҇таѧ,  бл҃гослове́нїѧ и҆сто́чникъ приснотекꙋ́щъ родила̀ є҆сѝ. 
Пѣ́снь є҃ 
І҆рмо́съ: Свѣ́тъ возсїѧ́вый мі́рꙋ хрⷭ҇тѐ, просвѣтѝ  се́рдце моѐ ѿ но́щи тебѣ̀ зовꙋ́ща, и҆ сп҃си́ мѧ. 
И҆́же ѿ і҆ессе́ова ко́рене и҆зрасты́й, хрⷭ҇тѐ,  и҆зсꙋшѝ прозѧбє́нїѧ страсте́й мои́хъ, всажда́ѧ во мнѣ̀  стра́хъ тво́й. 
Воздыха̑нїѧ ꙗ҆́коже мыта́рь стѧ́жимъ, и҆ ѕлы́хъ  ѿстꙋ́пимъ, ꙗ҆́кѡ да воздыха́нїѧ оу҆бѣжи́мъ  вѣ́чнꙋющагѡ. 
Мч҃нченъ: Оу҆ѧ́звлени бж҃е́ственнымъ тѝ жела́нїемъ,  мч҃нцы твоѝ гдⷭ҇и, оу҆ѧзвлѧ́еми мꙋ́ками ра́довахꙋсѧ. 
Мч҃нченъ: Ѿ конє́цъ тѣлесе́мъ стра́ждꙋще мч҃нцы  воззва́сте, и҆ хрⷭ҇то́съ гла́съ ва́шъ оу҆слы́шалъ  є҆́сть. 
Бг҃оро́диченъ: Нбⷭ҇наѧ врата̀ воспое́мъ бцⷣꙋ, и҆́миже  вхо́дѧтъ всѝ грѣ́шнїи ко вхо́дѡмъ проще́нїѧ.  
И҆́нъ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
На прⷭ҇то́лѣ херꙋві́мстѣ ви́дѣвъ тѧ̀ прⷪ҇ро́къ  всеви́дче, зижди́телѧ и҆ бг҃а сѣдѧ́ща: зна́меньми  твоемꙋ̀ наꙋча́етсѧ влⷣчествꙋ и҆ гдⷭ҇ьствꙋ. [Два́жды.] 
Тьмы̀ тьма́ми, и҆ ты́сѧща ты́сѧщами а҆́гг҃лъ, тебѐ  ѡ҆крꙋжа́ема влⷣко, данїи́лъ зрѧ́ше, совокꙋпле́на  чл҃вѣ́ческомꙋ зра́кꙋ: держа́вѣ твоеѧ̀ сла́вы  тайнонаꙋча́етсѧ. 
Бг҃оро́диченъ: Красе́нъ добро́тою тво́й сн҃ъ ꙗ҆ви́сѧ,  па́че сынѡ́въ земноро́дныхъ, всенепоро́чнаѧ влⷣчце:  сло́во бо є҆́сть и҆́же над̾ всѣ́ми бг҃ъ, а҆́ще и҆  є҆стество̀ чл҃вѣ́ческое и҆з̾ тебѐ прїѧ́тъ.  
Пѣ́снь ѕ҃ 
І҆рмо́съ: Ки́томъ пожре́нъ грѣхо́внымъ, вопїю̀ тебѣ̀  хрⷭ҇тѐ, ꙗ҆́кѡ прⷪ҇ро́ка и҆з̾ и҆стлѣ́нїѧ мѧ̀ свободѝ. 
Воѻчи́вый слѣпы̑ѧ хрⷭ҇тѐ, дꙋшѝ моеѧ̀ ѿве́рзи  ѻ҆́чи: ꙗ҆́кѡ да свѣ́тъ тво́й оу҆́зрю, и҆ страсте́й  тьмы̀ и҆зба́влюсѧ. 
Во́дъ животво́рныхъ покаѧ́нїѧ и҆спо́лненꙋ дꙋ́шꙋ мою̀  сотворѝ ще́дре, рѣ́ки сле́зъ да́рꙋѧ мѝ. 
Мч҃нченъ: Ю҆дѡ́лїѧ мч҃нчєскаѧ крі́ны и҆сцѣле́нїй  и҆зраща́ютъ, и҆ всѣ́хъ сердца̀ бл҃гочести́выхъ  ѡ҆бл҃гоꙋха́ютъ. 
Мч҃нченъ: Разрѣша́еми мꙋ́ками тѣлесѐ тлѣ́ющагѡ  ст҃і́и, любо́вїю же ко влⷣцѣ и҆ се́рдцемъ  привѧза́стесѧ.  
Бг҃оро́диченъ: Ст҃а́ѧ мт҃и бж҃їѧ, ѡ҆скверне́ное  се́рдце моѐ дѣѧ́нїи нечи́стыми, мл҃твами твои́ми  ѡ҆чи́сти.  
И҆́нъ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Оу҆ма̀ чистото́ю зрѧ̀ і҆а́кѡвъ, на лѣ́ствицѣ  низходѧ́щѧ а҆́гг҃лы твоѧ̑ влⷣко свѣ́тлѡ, и҆здале́ча  твоемꙋ̀ наꙋча́шесѧ въ пло́ти прише́ствїю  ꙗ҆́вственнѣйше. [Два́жды.] 
Разꙋмѣ́въ бж҃е́ственное а҆́гг҃лѡвъ свѣ́тлое  ѡ҆полче́нїе, ра́довашесѧ оу҆го́дникъ тво́й влⷣко,  і҆и҃ль, бл҃гочи́ннѡ ликовствꙋ́ющее, и҆ твою̀  неизрече́ннꙋю сла́вꙋ ѡ҆бстоѧ́щее.  
Бг҃оро́диченъ: Го́ръ нбⷭ҇ныхъ вои́стиннꙋ превы́шши,  а҆́гг҃льскихъ си́лъ, ꙗ҆ви́сѧ гора̀ ꙗ҆́вственнаѧ  ѻ҆трокови́ца влⷣчца, ꙗ҆́же твою̀ вмѣсти́вшаѧ лꙋчꙋ̀  бж҃ества̀. 
Пѣ́снь з҃ 
І҆рмо́съ: Прпⷣбныхъ твои́хъ ѻ҆трокѡ́въ пѣ́снь  оу҆слы́шавый, и҆ пе́щь горѧ́щꙋю ѡ҆роси́вый,  бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Ѿ ѕѣ́льныѧ ѕло́бы оу҆мо́мъ ѡ҆слѣпи́хсѧ, и҆ не  воззрѣ́хъ на свѣ́тъ покаѧ́нїѧ, хрⷭ҇тѐ сп҃се мо́й  сп҃си́ мѧ.  
Надѣ́юсѧ на твоѐ бл҃гоꙋтро́бїе, припа́даю тѝ  ще́дре, прошꙋ̀ ѕѡ́лъ мои́хъ разрѣше́нїѧ, не пре́зри мѧ̀  влⷣко. 
Мч҃нченъ: Премі́рною сла́вою ѡ҆блекі́й ст҃ы̑ѧ твоѧ̑  пострада́вшыѧ въ мі́рѣ, мл҃твами и҆́хъ хрⷭ҇тѐ мо́й,  сп҃си́ мѧ. 
Мч҃нченъ: Законоположє́нїѧ непра́вєднаѧ поплева́сте,  пра́веднагѡ зако́на сꙋ́ще бж҃е́ственнїи храни́телїе,  вѣ́рою зако́ннѡ пострада́вше. 
Бг҃оро́диченъ: Ра́бїй зра́къ прїе́мшаго влⷣкꙋ,  ѻ҆трокови́це, ражда́еши: є҆го́же молѝ чⷭ҇таѧ,  страсте́й мѧ̀ рабо́ты свободи́ти. 
И҆́нъ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Красото́ю свѣтлѣ́етесѧ всѝ ст҃і́и а҆́гг҃ли  вседержи́телѧ, приближа́ющесѧ неизрече́ннѣй сла́вѣ  хрⷭ҇то́вѣй, и҆ любо́вїю всегда̀ пою́ще є҆мꙋ̀:  бл҃гослове́нъ є҆сѝ бж҃е во вѣ́ки. [Два́жды.] 
Мы́сленнѡ ѡ҆ тебѣ̀ влⷣко, ѡ҆браща́ющесѧ а҆́гг҃ли,  непости́жнѡ свѣтоѧвле́нїе твоѐ прїе́млютъ  присносꙋ́щнѣ, пою́ще и҆ глаго́люще всегда̀:  бл҃гослове́нъ є҆сѝ бж҃е во вѣ́ки. 
Бг҃оро́диченъ: Съ тобо́ю бл҃гослове́ннаѧ гдⷭ҇ь,  безпло́тный а҆рха́гг҃лъ речѐ: и҆стлѣ́вшее бо  є҆стество̀ ѡ҆бнови́ти хотѧ̀, во чре́во твоѐ всели́сѧ  чⷭ҇таѧ, бл҃гослове́ннаѧ, ꙗ҆́же бг҃а пло́тїю ро́ждшаѧ. 
Пѣ́снь и҃ 
І҆рмо́съ: Прпⷣбнїи твоѝ ѻ҆́троцы въ пещѝ херꙋві́мы  подража́хꙋ, трист҃ꙋ́ю пѣ́снь воспѣва́юще:  бл҃гослови́те, по́йте, и҆ превозноси́те во всѧ̑ вѣ́ки. 
Поревнова́хъ немлⷭ҇рдїю бога́тагѡ нра́вомъ, и҆  презира́ѧ моегѡ̀ ѡ҆бнища́вшагѡ оу҆ма̀, пред̾ две́рьми  покаѧ́нїѧ ѡ҆гное́нагѡ ѕло́бою хрⷭ҇тѐ, да не во ѻ҆́гнь  по́слеши негаси́мый. 
Зимѣ̀ и҆ въ сꙋббѡ́тꙋ, до́брыхъ пра́здности, да не ѿ  житїѧ́ мѧ по́ймеши негото́ва, зи́мꙋ грѣхо́внꙋю  оу҆толи́вый ще́дрый: но ѡ҆браще́нїе бж҃е́ственное  пода́ждь мѝ.  
Мч҃нченъ: Мч҃нцы нельсти́вною вѣ́рою ле́сть  попира́юще, всѧ́ко мꙋ́къ претерпѣ́ша треволне́нїе,  бл҃госло́вѧще, пою́ще, и҆ превозносѧ́ще хрⷭ҇та̀ во  вѣ́ки. 
Мч҃нченъ: Возжига́ющїй пла́мень мꙋ́къ оу҆гаси́вше  терпѣ́нїѧ росо́ю ст҃і́и, ве́щь попали́сте безбо́жїѧ  ре́вностїю бж҃е́ственныѧ любвѐ распала́еми,  добропобѣ́днїи мч҃нцы. 
Бг҃оро́диченъ: Сꙋ́щи а҆́гг҃лъ чⷭ҇тнѣ́йшаѧ, бг҃а  прест҃а́го родила̀ є҆сѝ, премно́жественнѣ ѡ҆свѧ́щшисѧ  бцⷣе дв҃о: тѣ́мже дꙋ́шꙋ мою̀ ѡ҆ст҃ѝ. 
И҆́нъ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Ꙗ҆́коже є҆лїссе́а дре́вле твоего̀ оу҆го́дника  во́инствы безпло́тными ѡ҆гради́лъ є҆сѝ: та́кожде и҆  ны́нѣ хрⷭ҇тѐ, цр҃ковь твою̀ тебѐ превозносѧ́щꙋю  ѡ҆градѝ во вѣ́ки. [Два́жды.] 
И҆зба́витисѧ ѿ прегрѣше́нїй, моли́тесѧ  а҆рхїстрати́зи бж҃е́ственнїи, ꙗ҆́кѡ предстоѧ́ще  прⷭ҇то́лꙋ гро́зномꙋ, любо́вїю сла́вѧщымъ и҆  превозносѧ́щымъ хрⷭ҇та̀ во всѧ̑ вѣ́ки. 
Бг҃оро́диченъ: Ꙗ҆́кѡ мт҃ри и҆ дв҃ѣ, ра́дꙋйсѧ, тебѣ̀  вопїе́мъ съ гаврїи́ломъ бж҃е́ственнымъ, бг҃ора́дованнаѧ:  сло́во бо на́мъ бж҃їе пло́тїю родила̀ є҆сѝ, є҆го́же  превозно́симъ во всѧ̑ вѣ́ки.  
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: и҆ про́чыѧ стїхѝ. 
Пѣ́снь ѳ҃ 
І҆рмо́съ: Є҆́же ра́дꙋйсѧ ѿ а҆́гг҃ла прїи́мшаѧ, и҆  ро́ждшаѧ созда́телѧ своего̀, дв҃о, сп҃си́ тѧ велича́ющыѧ. 
І҆ѡ́сифъ оу҆́бѡ цѣломꙋ́дрствовавъ, пшеницода́вецъ  позна́нъ бы́сть: а҆́зъ же блꙋ́дствꙋѧ, гла́домъ ѡ҆держи́мь  є҆́смь добродѣ́тельныхъ дѣѧ́нїй. 
Ꙗ҆́кѡ пе́тръ пока́ѧвсѧ хрⷭ҇тѐ, сле́зы приношꙋ̀,  ꙗ҆́кѡ мыта́рь воздыха́ю, ꙗ҆́кѡ блꙋ́дный и҆з̾ глꙋбины̀  зовꙋ̀: согрѣши́хъ, прости́ мѧ.  
Мч҃нченъ: Посо́бїемъ хрⷭ҇то́вымъ премꙋ́дрїи,  низложи́сте ѕло́бꙋ вра́жїю, вѣнцы̀ побѣ́ды съ высоты̀  прїѧ́сте. 
Мч҃нченъ: Ст҃а́ѧ мч҃нкъ па́мѧть всѣ́хъ ѡ҆свѧща́етъ  ст҃ы́мъ дх҃омъ, правосла́внѡ сїю̀ ѡ҆свѧща́ющихъ. 
Бг҃оро́диченъ: Просвѣти́ мѧ ѡ҆мраче́ннаго грѣхѝ,  безстра́стїѧ свѣ́тъ ро́ждшаѧ: ꙗ҆́кѡ да пою́ тѧ чⷭ҇таѧ  приснодв҃о. 
И҆́нъ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Дв҃дꙋ прⷪ҇ро́кꙋ твоемꙋ̀, ꙗ҆́кѡ преста́ти сотвори́лъ  є҆сѝ, твоѧ̑ лю́ди поража́юща ѻ҆рꙋ́жїемъ тѝ а҆́гг҃ла:  ꙗ҆́кѡ ще́дръ пода́ждь ми́ръ хрⷭ҇тѐ, всѣ̑мъ цр҃квамъ,  надлежа́щаѧ ны́нѣ ѡ҆блегча́ѧ и҆скꙋшє́нїѧ, ꙗ҆́кѡ  многомлⷭ҇тивъ. [Два́жды.] 
Ви́дѣвъ люде́й твои́хъ, хрⷭ҇тѐ, ѡ҆ѕлобле́нїе, ꙗ҆́кѡ  вра́чь дꙋ́шъ же и҆ тѣле́съ и҆сцѣлѝ мольба́ми влⷣко,  твои́хъ слꙋжи́телей, ны́нѣ ѻ҆́крестъ стоѧ́щихъ тебѐ  всѣ́хъ цр҃ѧ̀ и҆ гла́сы непреста́нными ꙗ҆́кѡ бг҃а  славосло́вѧщихъ тѧ̀. 
Бг҃оро́диченъ: Нача̑ла, а҆рха́гг҃ли, гдⷭ҇ьствїѧ и҆  серафі́ми, си̑лы, вла̑сти и҆ а҆́гг҃ли, прⷭ҇то́ли съ  херꙋві́мы, ны́нѣ препросла́вленное ржⷭ҇тво̀ твоѐ  чтꙋ́ще, тѧ̀ мт҃и дв҃о, бл҃гоговѣ́йнѡ при́снѡ сла́вѧтъ. 
Та́же, Досто́йно є҆́сть: И҆ покло́нъ. Та́же,  є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ.  
На стїхо́внѣ стїхи̑ры покаѧ́нны, гла́съ ѕ҃: 
На́га мѧ̀ ѡ҆брѣ́тъ ѿ добродѣ́телей вра́гъ,  стрѣло́ю грѣхо́вною оу҆ѧзвѝ: но ты̀ ꙗ҆́кѡ вра́чь  дꙋ́шъ же и҆ тѣле́съ, ꙗ҆́звы дꙋшѝ моеѧ̀ и҆сцѣлѝ бж҃е,  и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.  
Се́рдца моегѡ̀ стрꙋ́пы ѿ мно́гихъ согрѣше́нїй  возра́стшыѧ мѝ и҆сцѣлѝ сп҃се, ꙗ҆́кѡ дꙋ́шъ и҆ тѣле́съ  вра́чь, подаѧ̀ просѧ́щымъ согрѣше́нїй проще́нїе, при́снѡ  подаѧ́ ми сле́зы покаѧ́нїѧ: и҆ да́рꙋй мѝ разрѣше́нїе  долгѡ́въ гдⷭ҇и, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Гдⷭ҇и, въ па́мѧти ст҃ы́хъ твои́хъ, всѧ̀  тва́рь пра́зднꙋетъ, нб҃са̀ ра́дꙋютсѧ со а҆́гг҃лы, и҆  землѧ̀ весели́тсѧ съ человѣ́ки: тѣ́хъ мл҃твами поми́лꙋй  на́съ. 
Сла́ва, и҆ ны́нѣ, бг҃оро́диченъ: А҆рха́гг҃льское  сло́во прїѧ́ла є҆сѝ и҆ херꙋві́мскїй прⷭ҇то́лъ  показа́ласѧ є҆сѝ, и҆ на рꙋкꙋ̀ носи́ла є҆сѝ бцⷣе,  наде́ждꙋ дꙋ́шъ на́шихъ.  
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. И҆ по Ѻ҆́ч҃е на́шъ: тропа́рь, и҆ є҆ктенїа̀.  Та́же, ча́съ а҃-й: и҆ ѱалмы̀ ѻ҆бы̑чныѧ, и҆ про́чее, и҆  ѿпꙋ́стъ. 
Въ понедѣ́льникъ бл҃жє́нны, гла́съ ѕ҃:  
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ: и҆ сп҃си́ мѧ ꙗ҆́кѡ є҆ди́нъ  чл҃вѣколю́бецъ.  
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное.  
Пре́зри ꙗ҆̀же въ вѣ́дѣнїи и҆ не въ вѣ́дѣнїи  содѣ̑ѧннаѧ моѧ̑, і҆и҃се чл҃вѣколю́бче, и҆ сп҃са́емыхъ  ча́сти сподо́би мѧ̀. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Просвѣти́вый а҆́гг҃льскїѧ ли́ки, тѣ́хъ мольба́ми  хрⷭ҇тѐ, зра́къ се́рдца моегѡ̀ просвѣтѝ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ.  
Всѧ́ко и҆скꙋше́нїе ра́нъ под̾е́мше стрⷭ҇тоно́сцы,  ра̑ны и҆ стрꙋ́пы человѣ́кѡмъ вѣ́рꙋющымъ при́снѡ  и҆сцѣлѧ́ете. 
Сла́ва: Трⷪ҇цѣ ст҃ѣ́й поклони́мсѧ, пое́мѣй  а҆́гг҃льскими во́инствы, то́й вопїю́ще: сп҃сѝ дꙋ́шы  на́шѧ. 
И҆ ны́нѣ: И҆зба́ви мѧ̀ ѻ҆гнѧ̀ вѣ́чнагѡ, и҆ мꙋ́къ  належа́щихъ мѝ, бг҃ороди́тельнице ꙗ҆́кѡ да оу҆бл҃жа́ю  тѧ̀. 


Въ понедѣ́льникъ ве́чера, 
на Гдⷭ҇и воззва́хъ, стїхи̑ры покаѧ́нны, гла́съ ѕ҃: 
Подо́бенъ: Ѿча́ѧннаѧ житїѧ̀ ра́ди: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Кто̀ менѐ не пла́четсѧ, престꙋпи́вшагѡ за́повѣдь  вы́шнѧгѡ, невоздержа́нїѧ ра́ди; во а҆́дъ всели́хсѧ,  вмѣ́стѡ раѧ̀, снѣ́ди сла́дкїѧ видѣ́нїемъ, сме́рть  и҆схода́тайствꙋющїѧ, и҆ стра́ненъ є҆ѧ̀ ра́ди бж҃їѧ  сла́вы и҆ жи́зни ꙗ҆ви́хсѧ: но прїими́ мѧ ка́ющасѧ гдⷭ҇и,  ꙗ҆́кѡ млⷭ҇тивъ и҆ чл҃вѣколю́бецъ, вели́кїѧ ра́ди твоеѧ̀  млⷭ҇ти. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Ви́ждь мою̀ ско́рбь и҆ болѣ́знь, и҆ прегрѣше́нїй  безмѣ́рное мно́жество, дꙋшѝ моеѧ̀ ѡ҆ѕлобле́нїе, и҆  оу҆́мное прельще́нїе: разꙋмѣ́й гла́съ ѿча́ѧннагѡ и҆  ѡ҆сꙋжде́ннагѡ. и҆ да́ждь мѝ гдⷭ҇и, дꙋ́хъ сокрꙋше́нъ, и҆  смире́нно се́рдце, и҆ пода́ждь и҆сто́чникъ сле́зъ. и҆  мно́гихъ прегрѣше́нїй проще́нїе, вели́кїѧ ра́ди твоеѧ̀  млⷭ҇ти. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Бж҃е, хотѧ́й всѣ̑мъ человѣ́кѡмъ сп҃сти́сѧ, при́зри  и҆ оу҆слы́ши мл҃твꙋ мою̀, и҆ да не моѧ̑ сле́зы  ѿри́неши, ꙗ҆́кѡ сꙋ́етны: кто́ бо прїи́де къ тебѣ̀  пла́чѧ, и҆ не а҆́бїе сп҃се́нъ бы́въ; кто́ же ли возопѝ  те́плѣ къ тебѣ̀, и҆ не а҆́бїе оу҆слы́шанъ бы́сть; но  ѽ влⷣко! ско́ръ ѡ҆брѣта́ешисѧ во сп҃се́нїе молѧ́щымсѧ  тѝ всѣ̑мъ, ꙗ҆́кѡ въ млⷭ҇ти непобѣди́мь. 
Та́же мине́и стїхи̑ры ст҃о́мꙋ. А҆́ще ли нѣ́сть  мине́и: и҆́ны стїхи̑ры ст҃о́мꙋ и҆ вели́комꙋ і҆ѡа́ннꙋ  прⷣте́чи. Гла́съ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀.  
Въ пꙋтѝ заблꙋди́вшаго мѧ̀ житїѧ̀, не пре́зри  прⷣте́че сп҃совъ: серде́чнїи бо ѻ҆́чи къ тебѣ̀  возвождꙋ̀, и҆ поста́ви на ка́мени покаѧ́нїѧ стѡпы̀ дꙋшѝ  моеѧ̀, покажѝ пꙋ́ть пра́въ ходи́ти мѝ, вводѧ́щїй во  врата̀ сп҃си́тєльнаѧ: и҆ не ѿри́ни стена́нїе  скорбѧ́щагѡ се́рдца моегѡ̀, въ рожде́нныхъ всѣ́хъ  преизѧ́щный. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе.  
Крⷭ҇ти́телю и҆ прⷣте́че сп҃совъ, помо́щникъ мѝ бꙋ́ди  бл҃же́нне, оу҆глѣ́бшемꙋ въ тимѣ́нїи помышле́нїй  нечи́стыхъ, рꙋ́кꙋ мѝ пода́ждь прикоснꙋ́вшꙋюсѧ верхꙋ̀  нетлѣ́нномꙋ, дѣла̀ твори́ти покаѧ́нїѧ оу҆крѣпѝ  до́блественнѣ, є҆́же проповѣ́далъ є҆сѝ, и҆ црⷭ҇твїѧ  внꙋ́трь бы́ти, є҆́же пе́рвый наꙋчи́лъ є҆сѝ, сподо́би  мѧ̀ раба̀ твоего̀. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
И҆́же ма́тернее непло́дство, и҆ ѻ҆́тчее безгла́сїе  разрѣши́вый ржⷭ҇тво́мъ твои́мъ, безпло́дствїе разрѣшѝ  безча́днагѡ моегѡ̀ се́рдца: всѧ́ко же безслове́сїе дꙋшѝ  ѿимѝ вско́рѣ, сло́вꙋ бо гла́съ сы́й, возглаша́ющь  покаѧ́нїе, є҆́же сподо́би мѧ̀ сїѐ соверша́ти всегда̀,  ѿ бг҃а оу҆дали́вшагосѧ лѣ́ности ра́ди, хрⷭ҇то́въ  крⷭ҇ти́телю. 
Сла́ва, и҆ ны́нѣ, бг҃оро́диченъ: Чл҃вѣколю́бїѧ  твоегѡ̀ пꙋчи́нꙋ, и҆ бл҃гоꙋтро́бїѧ твоегѡ̀ глꙋбинꙋ̀, и҆  бл҃гости щедрѡ́ты неизчє́тныѧ покажѝ пречⷭ҇таѧ дв҃о, на  мнѣ̀ ѻ҆каѧ́ннѣмъ. оу҆толѝ па́жить грѣхо́внꙋю,  цѣломꙋ́дрїе пода́вши, и҆ соблюдѝ съ дꙋше́ю и҆ тѣ́ло  моѐ нескве́рно, ꙗ҆́же сп҃са ро́ждшаѧ. 
Та́же, Свѣ́те ти́хїй: Прокі́менъ днѐ. Сподо́би гдⷭ҇и  въ ве́черъ се́й:  
На стїхо́внѣ, стїхи̑ры покаѧ́нны, гла́съ ѕ҃: 
Во стра́шное прише́ствїе твоѐ хрⷭ҇тѐ, да не  оу҆слы́шимъ, не вѣ́мъ ва́съ: оу҆пова́нїе бо сп҃се, на  тѧ̀ возложи́хомъ, а҆́ще и҆ твоѧ̑ повелѣ̑нїѧ не  сохрани́хомъ за небреже́нїе на́ше, но пощадѝ дꙋ́шы  на́шѧ, мо́лимсѧ.  
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Покаѧ́нїѧ не стѧжа́хъ, нижѐ па́ки сле́зъ, сегѡ̀ ра́ди  молю́ тѧ хрⷭ҇тѐ бж҃е, пре́жде конца̀ ѡ҆брати́ти, и҆  да́ти оу҆миле́нїе мнѣ̀, ꙗ҆́кѡ да и҆зба́влюсѧ ѿ  мꙋ́ки. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Стрⷭ҇тоте́рпцы мч҃нцы нбⷭ҇нїи гра́ждане, на  землѝ пострада́вше, мнѡ́ги мꙋ̑ки претерпѣ́ша: мл҃твами  и҆́хъ гдⷭ҇и, и҆ моле́нїемъ, всѣ́хъ на́съ сохранѝ. 
Сла́ва, и҆ ны́нѣ, бг҃оро́диченъ: Никто́же притека́ѧй  къ тебѣ̀, посра́мленъ ѿ тебѐ и҆схо́дитъ, пречⷭ҇таѧ  бцⷣе дв҃о: но про́ситъ бл҃года́ти, и҆ прїе́млетъ  дарова́нїе къ поле́зномꙋ проше́нїю. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀ и҆ ѿпꙋ́стъ. 
Въ понедѣ́льникъ на повече́рїи,, 
канѡ́нъ прест҃ѣ́й бцⷣѣ, гла́съ ѕ҃: 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Преклоне́нъ мно́жествомъ и҆скꙋше́нїй, и҆ лю́тыхъ  дѣѧ́нїй, вы́ю дꙋше́внꙋю и҆ тѣле́снꙋю преклонѧ́ю тебѣ̀  чⷭ҇таѧ, и҆ вопїю́ ти прилѣ́жнѡ: ты́ мѧ и҆спра́ви.  
Ѽ всенепоро́чнаѧ ѻ҆трокови́це, крѣ́пкаѧ вѣ́рныхъ  по́мощь, и҆ оу҆пова́нїе хрⷭ҇тїа́нъ! ты́ мѧ свободѝ  плотски́хъ сласте́й же и҆ страсте́й, борю́щихсѧ со мно́ю. 
Сла́ва: Свѣтоводи́тельница сꙋ́щымъ во тьмѣ̀: свѣ́тъ  мы́сленный ро́ждши пречⷭ҇таѧ, просвѣтѝ мою̀ дꙋ́шꙋ, и҆  оу҆́мъ ѡ҆свѧтѝ, страсте́й и҆ прегрѣше́нїй тьмꙋ̀  рѣша́щи. 
И҆ ны́нѣ: Ѡ҆мраче́нныѧ дꙋшѝ моеѧ̀, наведе́ньми  безмѣ́стныхъ помышле́нїй тьмꙋ̀ разрꙋшѝ, бцⷣе влⷣчце,  свѣ́томъ ст҃ы́хъ за́повѣдей воплоще́ннагѡ и҆з̾ тебѐ. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
На тѧ̀ чⷭ҇таѧ и҆ пречⷭ҇таѧ надѣ́ѧвсѧ, да не ѿпадꙋ̀  є҆́же къ тебѣ̀ ча́ѧнїѧ, ꙗ҆́кѡ мт҃и чл҃вѣколю́бца бг҃а  млⷭ҇тива, сѣте́й мѧ̀ вра́жїихъ и҆зба́ви. 
Мр҃і́е мт҃и бж҃їѧ, сп҃се́нїѧ две́ре, є҆́юже про́йде  є҆ди́нъ и҆́же всѣ́хъ творе́цъ, покаѧ́нїѧ ны́нѣ  бж҃е́ствєнныѧ двє́ри ѿве́рзи мѝ пречⷭ҇таѧ. 
Сла́ва: Приста́нище бꙋ́ди мѝ и҆ храни́тельница  чⷭ҇таѧ, лю́тыми треволне́нїи страсте́й ѡ҆бꙋрева́емомꙋ  всегда̀ въ мо́ри житїѧ̀, є҆ди́на приснодв҃о. 
И҆ ны́нѣ: Мр҃і́е мт҃и бж҃їѧ, просвѣтѝ дꙋ́шꙋ мою̀  помраче́нꙋю лю́тѣ мно́гими грѣхѝ, и҆ стрѣло́ю  лꙋка́вагѡ оу҆ѧ́звленꙋю, и҆ и҆знемо́гшꙋю. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста, ѡ҆ гдⷭ҇ѣ пра́зднꙋющи. 
Крѣ́пость моѧ̀ пречⷭ҇таѧ, и҆ прибѣ́жище, и҆  неѡбори́маѧ стѣна̀, и҆ къ бг҃ꙋ мл҃твенница сꙋ́щи,  вѣ́чнꙋющагѡ пла́мене и҆ гее́нны свободи́ мѧ. 
Мр҃і́е всечⷭ҇таѧ, страсте́й молвꙋ̀ моегѡ̀ оу҆ма̀, и҆  и҆скꙋше́нїй бꙋ́рю разорѝ, ꙗ҆́же безстра́стїѧ  и҆сто́чникъ ро́ждши, мт҃и приснодв҃о. 
Сла́ва: Чⷭ҇таѧ и҆ всенепоро́чнаѧ, ꙗ҆́же чистоты̀  бы́вши прїѧ́телище вмѣ́стне бж҃е́ственнагѡ вселе́нїѧ,  дꙋше́внꙋю мою̀ скве́рнꙋ и҆ нечистотꙋ̀ потребѝ. 
И҆ ны́нѣ: Є҆ди́нꙋ пречⷭ҇тꙋю, є҆ди́нꙋ нескве́рнꙋю,  молю́ тѧ ѻ҆трокови́це, сла́достными ѡ҆скверни́вшасѧ  страстьмѝ, и҆ ѡ҆калѧ́вша дꙋ́шꙋ, твои́ми мл҃твами  ѡ҆чи́сти. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Ѡ҆скверне́нъ по́мысломъ и҆ ѡ҆калѧ́нъ мно́гими  паде́ньми, мт҃и бж҃їѧ, тѧ̀ молю̀ є҆ди́на нескве́рнаѧ,  оу҆ще́дри и҆ сп҃си́ мѧ хода́тайствомъ твои́мъ. 
Бж҃е́ственнымъ сїѧ́нїемъ твои́мъ бл҃га́ѧ, просвѣтѝ  дꙋ́шꙋ мою̀ ѡ҆мраче́ннꙋю сладостьмѝ, и҆ къ сп҃се́нїѧ  стезѝ напра́ви, є҆ди́на сп҃са хрⷭ҇та̀ ро́ждшаѧ. 
Сла́ва: Грѣхѡ́вныѧ мѝ плени̑цы расто́ргни твои́мъ  хода́тайствомъ дв҃о, и҆ застꙋпле́нїемъ, и҆ ра́дости  бж҃е́ственныѧ тишины̀ и҆спо́лни дꙋ́шꙋ мою̀ ѻ҆каѧ́ннꙋю,  и҆ тьмы̀ и҆зба́ви. 
И҆ ны́нѣ: Тѧ̀ є҆ди́нꙋ бж҃е́ственное прибѣ́жище  ны́нѣ стѧжа́въ бл҃га́ѧ, зовꙋ́ ти, и҆ вѣ́рнѡ припа́даю:  ты̀ мнѣ̀ застꙋпле́нїе, и҆ покро́въ сп҃се́нїѧ бꙋ́ди  влⷣчце мі́ра, и҆ сп҃си́ мѧ. 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве.  
Пови́ненъ сы́й грѣха́ми, и҆ лю́тѣ оу҆ѧзви́хсѧ  ѻ҆каѧ́нный, къ тебѣ̀ бг҃ома́ти млⷭ҇тивѣй прибѣга́ю  молѧ́сѧ: нападє́нїѧ потребѝ прегрѣше́нїй мои́хъ. 
Две́ре бл҃года́тнаѧ, ѿве́рзшаѧ вѣ̑рнымъ две́рь  нбⷭ҇нꙋю, покаѧ́нїѧ две́рь свѣ́тлꙋю ѿве́рзи мѝ  влⷣчце, и҆ вра́тъ сме́ртныхъ свободѝ. 
Сла́ва: Страстьми́ мѧ преклоне́на ѿ сопроти́вныхъ  прилѡ́гъ, мт҃и бж҃їѧ оу҆твердѝ, ꙗ҆́же безстра́стїѧ  ро́ждши и҆сто́чникъ: къ тебѣ́ бо прибѣго́хъ,  ѻ҆каѧ́нныѧ моеѧ̀ дꙋшѝ оу҆тѣ́шительницѣ. 
И҆ ны́нѣ: При́зри влⷣчце, на мѧ̀ смире́ннаго, и҆  ненаде́жднѡ сп҃си́ мѧ: ты́ бо є҆сѝ оу҆пова́нїе и҆  покро́въ мѝ, жи́знь и҆ свѣ́тъ се́рдцꙋ моемꙋ̀ бцⷣе и҆  оу҆твержде́нїе.  
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ ѕ҃: 
Безпомѡ́щнымъ крѣ́пость, ты̀ вои́стиннꙋ прест҃а́ѧ  дв҃о мт҃и, ѿсю́дꙋ смире́ннїи тобо́ю возвыша́емсѧ, ѡ҆  тебѣ̀ высо́цѣ держи́мсѧ: всѣ̑мъ ты̀ є҆сѝ покро́въ,  и҆ къ бг҃ꙋ хода́таица. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Ѡ҆чище́нїе и҆́мамы тѧ̀ всегда̀ къ бг҃ꙋ,  пренепоро́чнаѧ: тѣ́мже и҆спросѝ и҆зба́вити всѣ́хъ  пречⷭ҇таѧ, та́мѡ мꙋче́нїй стра́шныхъ, бцⷣꙋ вои́стиннꙋ  и҆сповѣ́дающихъ тѧ̀. 
Лѣ́ностїю мѧ̀ ѡ҆держи́ма, воздви́гни къ дѣ́ланїю  пречⷭ҇таѧ бж҃е́ственныхъ дѣѧ́нїй, оу҆крѣплѧ́ющи мѧ̀ на  врагѝ при́снѡ борю́щыѧ мѧ̀ лю́тѣ, и҆ сопроти́вными  помышле́нїи прельща́ющыѧ. 
Сла́ва: Не ѡ҆ста́ви менѐ дв҃о, погиба́ти, ни попꙋстѝ  снѣ́дь бы́ти при́снѡ жа́ждꙋщемꙋ мою̀ па́гꙋбꙋ ѕмі́ю  лю́томꙋ: но пода́ждь мѝ твою̀ бога́тꙋю млⷭ҇ть. 
И҆ ны́нѣ: Молѧ́щи не преста́й чл҃вѣколю́бца бг҃а  на́шего всенепоро́чнаѧ, ꙗ҆́кѡ да прїи́мемъ соверше́нное  проще́нїе чⷭ҇таѧ: и҆ оу҆лꙋчи́мъ нбⷭ҇ныхъ  оу҆гото́ванныхъ бла̑гъ, и҆ неѿе́млемꙋю ра́дость. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Ꙗ҆́коже ржⷭ҇тво́мъ твои́мъ всечⷭ҇таѧ, бл҃ги́хъ дѣ́лъ  покажѝ плодоно́сно непло́дное се́рдце моѐ, бг҃а  оу҆молѧ́ющи. 
Мольбꙋ̀ дв҃о бг҃ꙋ принесѝ, дꙋ́шы на́шѧ сп҃стѝ  бг҃обл҃года́тнаѧ, и҆ страсте́й прїѧ́тїѧ и҆зба́ви на́съ,  и҆ ѿ бѣсѡ́въ ѕла́гѡ и҆скꙋше́нїѧ. 
Къ твоемꙋ̀ прибѣга́ю покро́вꙋ всенепоро́чнаѧ, и҆  предста́тельницꙋ живота̀ моегѡ̀ ны́нѣ предлага́ю,  и҆зба́ви мѧ̀ ѻ҆трокови́це сꙋда̀ стра́шнагѡ, и҆  и҆спыта́нїѧ, и҆ ѻ҆гнѧ̀ вѣ́чнагѡ. 
Поколеба́вшꙋюсѧ ѕло́бою борца̀ дꙋ́шꙋ мою̀ оу҆твердѝ,  дв҃о чⷭ҇таѧ, и҆ ѻ҆́гненнагѡ и҆зми́ мѧ мꙋче́нїѧ, и҆  кѡ́злищъ болѣ́зненныѧ ча́сти. 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Страсте́й волне́нїе смꙋща́етъ мѧ̀, и҆ сластьмѝ  погрꙋжа́етъ мѧ̀, дв҃о пренепоро́чнаѧ, ꙗ҆́же ко́рмчїю  хрⷭ҇та̀ ро́ждшаѧ: рꙋ́кꙋ мѝ по́мощи прострѝ и҆ сп҃си́  мѧ, є҆ди́на сп҃се́нїе вѣ́рою бл҃жа́щихъ тѧ̀. 
Черто́же и҆ прⷭ҇то́ле црⷭ҇твꙋющагѡ, горо̀ бж҃їѧ, и҆  гра́де и҆збра́нный, и҆ раю̀ сл҃нца ѻ҆́блаче  всесвѣ́тлый, просвѣтѝ дꙋ́шꙋ мою̀, ѻ҆́блакъ  ѿгонѧ́ющи грѣхѡ́въ мои́хъ мно́гихъ бг҃обл҃года́тнаѧ. 
Сла́ва: Чⷭ҇таѧ дв҃о бг҃оѡбра́дованнаѧ, две́ре свѣ́та  двє́ри дꙋшѝ моеѧ̀ ѿве́рзи, грѣха̀ вхо́дъ  заключа́ющи: да мѧ̀ не прїи́метъ рꙋка̀ льсти́вагѡ,  ведꙋ́щи лю́тѣ ко всепа́гꙋбнѣй и҆ стра́шнѣй мꙋ́цѣ. 
И҆ ны́нѣ: Дꙋшѐ, возни́кни, и҆ побдѝ въ мл҃твахъ и҆  во всебл҃ги́хъ попече́нїихъ оу҆ны́нїѧ со́нъ ѿгонѧ́ющи,  бо́дрꙋю застꙋ́пницꙋ и҆мꙋ́щи всегда̀, чⷭ҇тꙋю мт҃рь бж҃їю  всеще́дрꙋю. 
Та́же, Досто́йно є҆́сть: И҆ Трист҃о́е. По Ѻ҆́ч҃е  на́шъ: тропа́рь и҆ про́чее по ѻ҆бы́чаю, и҆ ѿпꙋ́стъ. 
Во вто́рникъ оу҆́тра,  
по а҃-мъ стїхосло́вїи, сѣда́льны покаѧ́нны, гла́съ  ѕ҃: 
Помышлѧ́ю де́нь стра́шный, и҆ пла́чꙋсѧ дѣѧ́нїй мои́хъ  лꙋка́выхъ, ка́кѡ ѿвѣща́ю безсме́ртномꙋ цр҃ю̀; ко́имъ  же дерзнове́нїемъ воззрю̀ на сꙋдїю̀, блꙋ́дный а҆́зъ;  бл҃гоꙋтро́бный ѻ҆́ч҃е, сн҃е є҆диноро́дный, и҆ дш҃е  ст҃ы́й, поми́лꙋй мѧ̀.  
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ.  
Во оу҆до́ли плаче́внѣй, на мѣ́стѣ, и҆дѣ́же  положѝ, є҆гда̀ сѧ́деши млⷭ҇тиве, сотвори́ти пра́ведный  сꙋ́дъ, не ѡ҆бличѝ моѧ̑ сокровє́ннаѧ, нижѐ посрамѝ  менѐ пред̾ а҆́гг҃лы: но пощади́ мѧ бж҃е, и҆ поми́лꙋй  мѧ̀. 
Сла́ва, и҆ ны́нѣ, бг҃оро́диченъ: Млⷭ҇рдїѧ двє́ри  ѿве́рзи на́мъ бл҃гослове́ннаѧ бцⷣе дв҃о, надѣ́ющїисѧ  на тѧ̀ да не поги́бнемъ, но да и҆зба́вимсѧ тобо́ю ѡ҆  бѣ́дъ: ты́ бо є҆сѝ сп҃се́нїе ро́да хрⷭ҇тїа́нскагѡ.  
По в҃-мъ стїхосло́вїи сѣда́льны, гла́съ ѕ҃: 
Дꙋшѐ моѧ̀, вскꙋ́ю оу҆ныва́ющи грѣхꙋ̀ рабо́таеши; и҆  вскꙋ́ю болѧ́щи, ко врачꙋ̀ не прихо́диши; возни́кни  про́чее ѿ ѕѡ́лъ, ꙗ҆̀же содѣ́лала є҆сѝ, и҆ возопі́й  ко сп҃сꙋ, глаго́лющи: наде́жде ненаде́жныхъ, животѐ  ѿча́ѧнныхъ сп҃се, воздви́гни, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Мꙋ́дрыхъ дѣ́въ да́рꙋй мѝ гдⷭ҇и, бдѣ́нїе, и҆ дꙋшѝ  моеѧ̀ свѣщꙋ̀ просвѣтѝ є҆ле́емъ щедро́тъ твои́хъ, да  пѣ́снь а҆́гг҃льскꙋю пою́ ти: а҆ллилꙋ́їа.  
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ.  
Стрⷭ҇тоте́рпческїй по́двигъ претерпѣ́вше ст҃і́и, и҆  по́чєсти побѣ́ды ѿ тебѐ прїѧ́ша: оу҆праздни́ша  помышлє́нїѧ беззако́нныхъ, и҆ воспрїѧ́ша вѣнцы̀  нетлѣ̑нныѧ. тѣ́хъ ра́ди бж҃е, оу҆моле́нъ бы́въ, да́рꙋй  на́мъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Оу҆пова́нїе мі́ра,  бл҃га́ѧ бцⷣе дв҃о, твоѐ и҆ є҆ди́ное стра́шное  предста́тельство про́симъ: оу҆млⷭ҇рдисѧ на лю́ди  безпомѡ́щныѧ, молѝ млⷭ҇тиваго бг҃а, и҆зба́витисѧ дꙋша́мъ  на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ. 
По г҃-мъ стїхосло́вїи сѣда́льны, гла́съ ѕ҃: 
Подо́бенъ: Всю̀ ѿложи́вше: 
Живота̀ ꙗ҆́кѡ показа́лъ є҆сѝ пꙋти̑ лю́демъ  і҆ѡа́нне, вопїѧ̀: и҆спра́вите сердца̀ ва̑ша гдⷭ҇еви:  сп҃сѝ многогрѣ́шнꙋю мою̀ дꙋ́шꙋ, ко оу҆миле́нїю  приведѝ ѡ҆камене́нꙋю мы́сль, и҆ и҆зба́ви бꙋ́дꙋщїѧ мꙋ́ки  твои́ми мл҃твами, прⷣте́че сп҃совъ. 
Страсте́й мѧ̀ бꙋ́рѧ, и҆ лю́тое треволне́нїе  прегрѣше́нїй, во ѿча́ѧнїѧ глꙋбины̑ потопѝ сло́ве: но  простри́ ми держа́внꙋю твою̀ десни́цꙋ, и҆ сп҃си́ мѧ  ꙗ҆́коже петра̀, сщ҃е́нными мл҃твами прⷣте́чи твоегѡ̀,  и҆з̾ глꙋбины̀ ѕлолю́тыхъ беззако́нїй мои́хъ.  
Сла́ва, и҆ ны́нѣ, бг҃оро́диченъ: И҆́же пре́жде вѣ̑къ  ѿ ѻ҆ц҃а̀ без̾ ма́тере, ро́ждшагосѧ сн҃а и҆ сло́ва  бж҃їѧ, и҆ въ послѣ̑днѧѧ лѣ̑та родила̀ є҆сѝ  воплоще́нна ѿ чи́стыхъ крове́й твои́хъ,  бг҃ороди́тельнице, кромѣ̀ мꙋ́жа, є҆го́же молѝ,  дарова́ти на́мъ грѣхѡ́въ проще́нїе пре́жде конца̀. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆  ст҃ы̑мъ мч҃нкѡмъ. Творе́нїе кѵ́ръ і҆ѡ́сифа. Гла́съ ѕ҃. 
Пѣ́снь а҃ 
І҆рмо́съ: Помо́щникъ и҆ покрови́тель бы́сть мнѣ̀ во  сп҃се́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо  просла́висѧ. 
И҆зба́вителю мо́й і҆и҃се, ꙗ҆́коже и҆зба́вилъ є҆сѝ  мно́гихъ прегрѣше́нїй блꙋдни́цꙋ, и҆ногда̀ пока́ѧвшꙋюсѧ  до́брѣ: молю́сѧ тѝ, и҆ менѐ и҆зба́ви безчи́сленныхъ  ѕѡ́лъ мои́хъ ꙗ҆́кѡ млⷭ҇тивъ. 
Пла́ваѧ въ сꙋ́етнѣмъ помышле́нїи житїѧ̀, і҆и҃се,  лю́тꙋю сїю̀ пꙋчи́нꙋ, во и҆стоплє́нїѧ впадо́хъ мнѡ́гаѧ,  ѿ ни́хже и҆зба́вивъ сп҃си́ мѧ. 
Мч҃нченъ: До́блествєнныѧ страда́льцы, чꙋжда́гѡ  потреби́тели, терпѣли́внѡ пострада́вшыѧ, и҆ вѣнцы̀  прїи́мшыѧ, ѿ бг҃а побѣ̑дныѧ, ра́достнѡ да почти́мъ. 
Мч҃нченъ: Вѣті́йствꙋюще мꙋ́дрїи, дерзнове́нїемъ бг҃а  сло́ва вѣті́й ѕлы́хъ побѣди́сте: и҆ всѧ́къ ви́дъ  под̾е́мше ра́нъ, вельмѝ просла́вистесѧ. 
Бг҃оро́диченъ: Ꙗ҆ви́ласѧ є҆сѝ врата̀ живота̀,  сме́рти врата̀ затво́рши ржⷭ҇тво́мъ твои́мъ чⷭ҇таѧ:  ꙗ҆ви́ласѧ є҆сѝ землѧ̀ и҆збра́ннаѧ, є҆́юже вознесе́сѧ  ѿ землѝ на нб҃са̀ человѣ́ческое смѣше́нїе. 
И҆́нъ канѡ́нъ ст҃о́мꙋ и҆ вели́комꙋ і҆ѡа́ннꙋ прⷣте́чи.  Творе́нїе і҆ѡ́сифово. Гла́съ ѕ҃. 
І҆рмо́съ: Чꙋ́вственный фараѡ́нъ потопле́нъ бы́сть со  всево́инствомъ, і҆и҃ль же проше́дъ посредѣ̀ мо́рѧ,  вопїѧ́ше: гдⷭ҇еви бг҃ꙋ на́шемꙋ пои́мъ, ꙗ҆́кѡ  просла́висѧ. 
А҆́гг҃лъ бж҃е́ственный твоѐ ржⷭ҇тво̀, а҆́гг҃ле бж҃їй,  предвозвѣща́етъ ѻ҆ц҃ꙋ̀: съ ни́мже на́съ помѧнѝ, є҆́же  въ де́нь сꙋ́дный ѡ҆брѣстѝ на́мъ млⷭ҇ть, ст҃ы́й  прⷣте́че. 
Прозѧбе́нїе сы́й кра́сное пꙋсты́нное прⷣте́че  хрⷭ҇то́въ, во мнѣ̀ непреста́ннѡ прозѧба́ющꙋю лѣ́ность  и҆з̾ ко́рене и҆сто́ргнꙋвъ, покаѧ́нїѧ мѧ̀ приноси́ти  плоды̀ сотворѝ. 
Оу҆тро́ба безча́дна тѧ̀, пло́дъ ражда́етъ пресла́внѡ,  бл҃гоплѡ́днаѧ сердца̀, ꙗ҆̀же пре́жде неплѡ́днаѧ  показа́вшаѧ, но вѣ́рою вопїю́ ти: крⷭ҇ти́телю,  неплѡ́днаѧ моѧ̑ помышлє́нїѧ и҆сто́ргни. 
Бг҃оро́диченъ: Ле́стїю непреста́ннѡ вра́гъ ло́витъ мѧ̀  лꙋка́вый, тогѡ̀ мѧ̀ ловле́нїѧ всенепоро́чнаѧ, и҆схитѝ,  и҆ твори́ти бцⷣе, наста́ви влⷣчнюю бж҃е́ственнꙋю во́лю. 
Пѣ́снь г҃ 
І҆рмо́съ: Оу҆твердѝ гдⷭ҇и, на ка́мени за́повѣдей  твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ и҆ гдⷭ҇ь. 
Млⷭ҇тивнымъ твои́мъ ѻ҆́комъ при́зри на мѧ̀, є҆гда̀  хощꙋ̀ пред̾ тобо́ю предста́ти, и҆ сꙋди́тисѧ є҆ди́не  бл҃гопремѣни́телю гдⷭ҇и. 
Воздыха́юща мѧ̀ прїимѝ, ꙗ҆́коже мытарѧ̀ и҆з̾  глꙋбины̀ дꙋше́вныѧ, и҆ покаѧ́нїе мѝ да́рꙋй сп҃се,  грѣха̀ всѧ́кагѡ мѧ̀ и҆збавлѧ́ющее. 
Мч҃нченъ: Тече́нїемъ ст҃і́и прест҃ы́хъ ва́шихъ  крове́й, ме́рзскаѧ кро́вь преста̀, приноси́маѧ бѣсѡ́мъ  и҆ногда̀ въ тре́бищахъ. 
Мч҃нченъ: Дх҃омъ прест҃ы́мъ оу҆крѣплѧ́еми ст҃і́и,  низверго́сте ка̑пища поги́бєльнаѧ, всѣ́хъ къ вѣ́рѣ  оу҆твержда́юще. 
Бг҃оро́диченъ: Зачала̀ є҆сѝ прест҃а́ѧ содержа́щаго  ве́сь мі́ръ: сегѡ̀ ра́ди молю́сѧ тѝ, и҆зба́ви мѧ̀  всѧ́кагѡ содержа́щагѡ мꙋче́нїѧ.  
И҆́нъ 
І҆рмо́съ: На тве́рдѣмъ вѣ́ры твоеѧ̀ ка́мени  помышле́нїе оу҆тверди́въ дꙋшѝ моеѧ̀, оу҆твердѝ гдⷭ҇и:  тѧ́ бо и҆́мамы бл҃же, прибѣ́жище и҆ оу҆твержде́нїе. 
Ѡ҆браще́нїе ѿ пꙋтѝ заблꙋ́ждшемꙋ да́ждь мѝ ны́нѣ:  и҆ прострѝ мѝ рꙋ́кꙋ бл҃же́нне прⷣте́че, въ пꙋчи́нѣ  лю́тыхъ всегда̀ пла́вающꙋ. 
Живꙋ̀ лѣ́ностнѡ, и҆ посѣче́нїе приближа́етсѧ:  твои́ми мл҃твами возникнове́нїе мѝ да́ждь присносла́вный  прⷣте́че, да не ꙗ҆́кѡ безпло́денъ ѿсла́нъ бꙋ́дꙋ во  ѻ҆́гнь неꙋгаси́мый. 
Стра́шный де́нь при две́рехъ, и҆ лю́тыми ѡ҆бложе́нъ  є҆́смь бре́меньми, ѿ ни́хже мѧ̀ ѡ҆блегчѝ гдⷭ҇ень  крⷭ҇ти́телю, чи́стыми твои́ми мольба́ми. 
Бг҃оро́диченъ: Прⷭ҇то́лъ бж҃їй ꙗ҆ви́ласѧ є҆сѝ  бцⷣе, на не́мже пло́тїю сѣ́де хрⷭ҇то́съ, ѿ пе́рвагѡ  паде́нїѧ человѣ́ки воздви́же, во гла́сѣхъ ра́достныхъ  пою́щыѧ тѧ̀. 
Пѣ́снь д҃ 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й и҆ оу҆боѧ́хсѧ: сла́ва си́лѣ твое́й гдⷭ҇и. 
То́ки сле́зъ да́ждь мѝ и҆зсꙋша́ющыѧ страсте́й мои́хъ  и҆сто́чники, и҆ грѣха̀ всѧ́кагѡ тимѣ̑нїѧ ѿмыва́ющыѧ  ще́дре, многомлⷭ҇тиве, и҆ оу҆гаша́ющыѧ ѻ҆гнѧ̀  гее́нскагѡ вѣ́чнꙋющїй пла́мень неꙋгаси́мый. 
Непреста́ннѡ чешꙋ̀ стрꙋ́пы дꙋшѝ моеѧ̀ сластолю́бїемъ,  и҆ пребыва́ю неисцѣ́ленъ, въ чꙋ́вство са́мъ прїитѝ не  хотѧ̀, кто̀ бꙋ́дꙋ; и҆ что̀ сотворю̀; хрⷭ҇тѐ ще́дрый,  и҆сцѣли́въ сп҃си́ мѧ. 
Мч҃нченъ: Во́дъ поги́бельныхъ, и҆ бꙋ́ри ѕло́бныѧ  ѡ҆кормле́нїемъ бж҃е́ственнымъ мч҃нцы приснобл҃же́ннїи,  вѣ́рою преплы́вше пꙋчи́нꙋ непостоѧ́ннꙋю, въ безбѣ́дное  и҆ небꙋ́рное црⷭ҇твїѧ нбⷭ҇нагѡ приста́нище доспѣ́сте. 
Мч҃нченъ: Просвѣ́щницы бл҃гоче́стїѧ, свѣти̑ла  и҆́стины бы́вше, свѣ́томъ по́двигѡвъ потреби́сте тьмꙋ̀  безбо́жїѧ многоболѣ́зненнꙋю: чꙋде́съ же зарѧ́ми мч҃нцы  стрⷭ҇те́й мглꙋ̀ разгонѧ́ете. 
Бг҃оро́диченъ: Седмосвѣ́тлый тѧ̀ свѣ́щникъ, ѻ҆́гнь  бг҃оразꙋ́мїѧ носѧ́щъ ѻ҆трокови́це, прⷪ҇ро́къ дре́вле  прови́дѣ, свѣтѧ́щъ во тьмѣ̀ невѣ́дѣнїѧ  бѣ́дствꙋющымъ. тѣ́мже вопїю́ ти всенепоро́чнаѧ:  просвѣти́ мѧ, молю́сѧ. 
И҆́нъ 
І҆рмо́съ: Оу҆слы́шахъ слꙋ́хъ тво́й и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ оу҆жасо́хсѧ: сла́ва си́лѣ  твое́й гдⷭ҇и. 
Оу҆врачꙋ́й прⷣте́че, оу҆ѧ́звленое на пꙋте́хъ  разбо́йническихъ се́рдце моѐ, молю́сѧ тѝ, дѣ́тельною  бж҃е́ственныхъ твои́хъ мл҃твъ цѣльбо́ю. 
Низложѝ прⷣте́че, и҆́же є҆щѐ живꙋ́щїй въ дꙋшѝ  мое́й грѣ́хъ: и҆ возникнове́нїе ны́нѣ да́рꙋй мѝ, къ  сласте́мъ пополза́ющемꙋсѧ. 
Приста́нище на́мъ ꙗ҆ви́сѧ ѡ҆бꙋрева́ємымъ въ пꙋчи́нѣ  жите́йскїѧ бꙋ́ри, преложѝ всѣ́хъ въ тишинꙋ̀ пребога́те. 
Бг҃оро́диченъ: Да не ѡ҆сꙋ́диши менѐ гдⷭ҇и, по  дѣлѡ́мъ мои́мъ, но млⷭ҇тивъ мѝ ꙗ҆ви́сѧ всеще́дрый:  мо́литъ тѧ̀ со крⷭ҇ти́телемъ ро́ждшаѧ тѧ̀. 
Пѣ́снь є҃ 
І҆рмо́съ: Ѿ но́щи оу҆́тренююща, чл҃вѣколю́бче,  просвѣтѝ молю́сѧ, и҆ наста́ви и҆ менѐ на повелѣ̑нїѧ  твоѧ̑, и҆ наꙋчи́ мѧ сп҃се, твори́ти во́лю твою̀. 
Сѐ и҆́же тала́нтъ тво́й сокры́вый, хрⷭ҇тѐ, лѣни́вый  ра́бъ тво́й, и҆ оу҆праздни́выйсѧ лꙋка́выми страсте́й  дѣѧ́нїи, а҆́зъ є҆́смь: тѣ́мже не послѝ менѐ во  ѻ҆́гнь. 
Тво́й сы́нъ бы́въ бл҃года́тїю, бл҃гоꙋтро́бне хрⷭ҇тѐ,  порабо́тихсѧ врагꙋ̀, и҆ ѿ тебѐ оу҆дали́хсѧ жи́въ  блꙋ́днѡ. тѣ́мже ѡ҆брати́въ мѧ̀ сп҃сѝ.  
Мч҃нченъ: Мч҃нцы стоѧ́хꙋ пред̾ сꙋди́щемъ, щи́тъ  вѣ́ры ѡ҆бносѧ́ще. тѣ́мже стрѣла́ми ле́стными,  оу҆ѧзви́ти тѣ́хъ лю́тый ѿстꙋ́пникъ не возмо́же. 
Мч҃нченъ: Оу҆мерщвлѧ́еми тѣлесы̀ мч҃нцы, всѧ̑  оу҆мертви́ша кѡ́зни вра̑жїѧ: и҆ къ жи́зни  нестарѣ́ющейсѧ прїидо́ша въ ра́дости, вѣнцы̀ побѣ́ды  прїи́мше. 
Бг҃оро́диченъ: Врата̀ непроходи́маѧ, ѿве́рзи мѝ  врата̀, молю́сѧ, покаѧ́нїѧ и҆́стиннагѡ: и҆ покажи́ ми  стезю̀ покаѧ́нїѧ чⷭ҇таѧ, всѣ́хъ наста́внице. 
И҆́нъ 
І҆рмо́съ: Къ тебѣ̀ оу҆́тренюю, млⷭ҇рдїѧ ра́ди себѐ  и҆стощи́вшемꙋ непрело́жнѡ, и҆ до страсте́й безстра́стнѡ  прекло́ньшемꙋсѧ сло́ве бж҃їй, ми́ръ пода́ждь мѝ па́дшемꙋ  чл҃вѣколю́бче. 
Хра́мъ бы́лъ є҆сѝ бж҃е́ственныѧ трⷪ҇цы, и҆ въ  хра́мѣ твое́мъ ст҃о́мъ се́мъ со́браннїи, вѣ́рою те́плою  мо́лимъ тѧ̀ прⷣте́че: и҆зба́ви на́съ ѿ и҆скꙋше́нїй и҆  скорбе́й, всехва́льне. 
Оу҆страни́выйсѧ всѧ́кїѧ добродѣ́тели оу҆́мъ мо́й,  тебѐ стра́ннымъ ходи́вша пꙋте́мъ въ житїѝ бл҃же́нне,  ны́нѣ молю̀: всѧ́ческихъ бг҃ꙋ мѧ̀ присво́й, лꙋ́чша  творѧ́ мѧ и҆зѧ́щными припода́ньми. 
Погрꙋзи́вый во і҆ѻрда́нскихъ стрꙋѧ́хъ, бе́зднꙋ  млⷭ҇рдїѧ, прⷪ҇ро́че, то́ки страсте́й мои́хъ мл҃твами  твои́ми и҆зсꙋшѝ ны́нѣ, и҆сто́чники мѝ сле́зъ подава́ѧ. 
Бг҃оро́диченъ: Преꙋкраше́нна бж҃е́ственными лꙋча́ми,  кра́снаго добро́тою родила̀ є҆сѝ дв҃о: того̀ оу҆́бѡ  при́снѡ молѝ, сп҃стѝ на́съ ѿ тлѝ, и҆́же вѣ́рою и҆  любо́вїю тѧ̀ сла́вѧщыѧ. 
Пѣ́снь ѕ҃ 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ,  и҆ возведѐ ѿ тлѝ живо́тъ мо́й. 
Не покажѝ менѐ бѣсѡ́мъ ѡ҆бра́дованїе въ де́нь  стра́шный, хрⷭ҇тѐ і҆и҃се: да не оу҆слы́шꙋ тогда̀ гла́са  ѿсыла́ющагѡ во ѻ҆́гнь гее́нскїй. 
Погрꙋзи́ мѧ во глꙋбинѣ̀ прегрѣше́нїй, и҆́же  првⷣныхъ вра́гъ: и҆ къ щедро́тъ твои́хъ притека́ю  пꙋчи́нѣ, і҆и҃се, къ приста́нищꙋ жи́зни ны́нѣ напра́ви  мѧ̀. 
Мч҃нченъ: Болѣ́зней мно́гихъ ра́ломъ, ѡ҆бно́вльше,  дꙋше́внꙋю браздꙋ̀ премꙋ́дрїи бж҃е́ственнымъ сѣ́менемъ  вѣ́ры, многопло́дный мꙋче́нїѧ кла́съ ꙗ҆́вѣ  плодоноси́сте. 
Мч҃нченъ: Ꙗ҆́звами оу҆ѧзви́сте оу҆ѧзви́вшаго ва́съ  бл҃гочести́вїи ѻ҆рꙋ́жницы. тѣ́мже преста́вльшесѧ къ  жи́зни, стра̑сти ны́нѣ человѣ́чєскїѧ и҆сцѣлѧ́ете. 
Бг҃оро́диченъ: Хра́мъ бг҃ꙋ ꙗ҆ви́ласѧ є҆сѝ  всенепоро́чнаѧ, во́ньже всели́всѧ сщ҃е́ннѣ,  чл҃вѣ́ческое сꙋщество̀ ѡ҆божѝ, сотвори́лъ є҆́сть  вѣ́рныхъ хра́мы себѣ̀. 
И҆́нъ 
І҆рмо́съ: Бе́здна послѣ́днѧѧ грѣхѡ́въ ѡ҆бы́де мѧ̀,  и҆ волне́нїѧ не ктомꙋ̀ терпѧ̀, ꙗ҆́кѡ і҆ѡ́на влⷣцѣ,  вопїю́ ти: ѿ тли́ мѧ возведѝ. 
Ѻ҆́трасль прⷪ҇ро́че ко́рене прозѧ́блъ є҆сѝ, и҆  сердца̀ неплѡ́днаѧ всѧ́кагѡ бл҃горазꙋ́мїѧ, бл҃гоплѡ́дна  въ похвалꙋ̀ бг҃ꙋ показа́лъ є҆сѝ. 
Сокрꙋшѝ вско́рѣ лꙋка́вагѡ нога́ми на́шими, и҆  и҆спра́ви стѡпы̀ на́шѧ мы́слєнныѧ на пꙋ́ть ми́ра,  предста́тельствы твои́ми, прⷣте́че. 
Ѡ҆градѝ, прⷪ҇ро́че, пра́вдою ста́до твоѐ, и҆збавлѧ́ѧ  на́съ всѧ́кагѡ навѣ́та бѣсо́вскагѡ, и҆ вѣ́чнꙋющїѧ  мꙋ́ки. 
Бг҃оро́диченъ: Пѣ́снь тебѣ̀, дв҃о, бл҃годаре́нїѧ  прино́симъ ны́нѣ: тобо́ю чⷭ҇таѧ, сп҃се́ни бы́вше ѿ  клѧ́твы дре́внїѧ, и҆ всѧ́ко бл҃гослове́нїе плоди́мъ. 
Пѣ́снь з҃ 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю, нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Взира́ю на млⷭ҇ть твою̀ безмѣ́рнꙋю, безмѣ́рнѡ  согрѣши́вый, вѣ́мъ твоѐ млⷭ҇рдїе, вѣ́мъ  долготерпѣ́нїе и҆ неѕло́бїе: покаѧ́нїѧ мѝ да́рꙋй  плоды̀, ще́дрый хрⷭ҇тѐ, и҆ сп҃си́ мѧ. 
Оу҆врачꙋ́й, ще́дре, се́рдца моегѡ̀ неисцѣ̑льныѧ  стра̑сти, да́рꙋй ѿсѣче́нїе долгѡ́въ мои́хъ, тѧ́жкое  бре́мѧ ѡ҆блегчѝ: да во оу҆миле́нїи тѧ̀ сла́влю при́снѡ  ѻ҆тцє́въ бг҃а. 
Мч҃нченъ: Вѧ́жеми, ссѣца́еми, и҆ снѣда́еми ѻ҆гне́мъ  веще́ственнымъ, львѡ́мъ предае́ми на снѣ́дь, и҆  протѧза́еми на колесѣ́хъ, не ѿверго́шасѧ тебѐ жива́гѡ  бг҃а на́шегѡ, бж҃е́ственнїи и҆ сщ҃е́ннїи страда́льцы. 
Мч҃нченъ: Раздѣлѧ́еми бы́сте ѿ тѣле́съ, но не  раздѣле́ни ѿ бг҃а ꙗ҆ви́стесѧ мч҃нцы, совокꙋпле́нїѧ  ра́ди бж҃е́ственнагѡ, себѐ соедини́вшаго на́мъ  нетлѣ́ннѡ. є҆го́же при́снѡ моли́те, и҆зба́витисѧ на́мъ  всѧ́кїѧ нꙋ́жды. 
Бг҃оро́диченъ: Прозѧбла̀ є҆сѝ без̾ сѣ́мене,  є҆го́же родѝ ѻ҆ц҃ъ нетлѣ́ннѡ, пребыла̀ є҆сѝ по  ржⷭ҇твѣ̀ дв҃а, ꙗ҆́коже и҆ пре́жде ржⷭ҇тва̀. тѣ́мже  оу҆бл҃жа́ема є҆сѝ, и҆ прославлѧ́ема пречⷭ҇таѧ  непреста́ннѡ, ꙗ҆́кѡ мт҃и сꙋ́щи бж҃їѧ.  
И҆́нъ 
І҆рмо́съ: Ѻ҆́троцы въ вавѷлѡ́нѣ пе́щнагѡ пла́мене  не оу҆боѧ́шасѧ, но посредѣ̀ пла́мене вве́ржени,  ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Гла́съ сы́й сло́ва, ны́нѣ гла́сы на́шѧ прїимѝ  крⷭ҇ти́телю: и҆ страсте́й и҆ бѣ́дъ, и҆ мно́гихъ  ѡ҆бстоѧ́нїй, и҆ вѣ́чнагѡ мꙋче́нїѧ и҆зба́ви лю́ди твоѧ̑. 
Рꙋко́ю показꙋ́еши прⷪ҇ро́че, а҆́гнца бж҃їѧ, мі́ра  взе́млющаго грѣхѝ: є҆го́же при́снѡ молѝ, ѿѧ́ти моѧ̑  согрѣшє́нїѧ лю̑таѧ, и҆ лѣ́ты оу҆держа̑ннаѧ, и҆  живота̀ сподо́бити мѧ̀. 
Дꙋшѐ моѧ̀, потщи́сѧ, и҆ возопі́й, ѡ҆мраче́нїе  ѡ҆ста́вльши безслове́сныхъ дѣѧ́нїй: оу҆ще́дри мѧ̀  і҆и҃се, мольба́ми крⷭ҇ти́телѧ, и҆ и҆схити́ мѧ тимѣ́нїѧ  дѣ́лъ мои́хъ. 
Бг҃оро́диченъ: Є҆мꙋ́же предстоѧ́тъ съ тре́петомъ  нбⷭ҇нїи чи́ни, того̀ родила̀ є҆сѝ чⷭ҇таѧ,  соедини́вшагосѧ человѣ́кѡмъ за бл҃гость: є҆го́же  прилѣ́жнѡ молѝ оу҆ще́дрити рабы̀ твоѧ̑.  
Пѣ́снь и҃ 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те, и҆ превозноси́те во всѧ̑  вѣ́ки. 
Взира́ю на вели́кꙋю млⷭ҇ть щедро́тъ твои́хъ хрⷭ҇тѐ,  ꙗ҆́коже дв҃дъ, согрѣши́въ па́че ѻ҆́нагѡ, и҆ зовꙋ̀ со  ѻ҆́нѣмъ: є҆ди́не млⷭ҇тиве, поми́лꙋй мѧ̀ вско́рѣ. 
Коне́цъ бл҃гъ бы́ти мѝ молю́сѧ, положи́ти же  лꙋка̑вымъ дѣѧ́нїємъ когда̀ коне́цъ, не оу҆се́рдствꙋю,  ѡ҆жесточе́нное и҆мѣ́ѧ моѐ се́рдце: оу҆ще́дри мѧ̀ бж҃їй  сло́ве. 
Мч҃нченъ: Ꙗ҆́кѡ и҆збра̑нныѧ и҆ непорѡ́чныѧ жє́ртвы,  поже́ршемꙋсѧ на́съ ра́ди, є҆диноро́дномꙋ сло́вꙋ, во́лею  принесо́стесѧ, жє́ртвы всѧ̑ оу҆пражнѧ́юще де́мѡнскїѧ,  стрⷭ҇тоно́сцы. 
Мч҃нченъ: Жи́ламъ сѣчє́нїѧ, зꙋбѡ́мъ и҆скоренє́нїѧ,  ѿѧ́тїе же рꙋка́мъ, раздробле́нїе оу҆дѡ́мъ, и҆ всѧ́кое  томле́нїе и҆́ное претерпѣ́сте до́блественнѣ мч҃нцы,  пою́ще хрⷭ҇та̀ є҆ди́наго подвигополо́жника. 
Бг҃оро́диченъ: Но́ва на́мъ младе́нца родила̀ є҆сѝ,  ве́тхаго де́ньми, нѡ́выѧ на землѝ стєзѝ показꙋ́ющаго,  и҆ ѡ҆бетша́вшее є҆стество̀ ѡ҆бновлѧ́юща, безневѣ́стнаѧ  бл҃гослове́ннаѧ.  
И҆́нъ 
І҆рмо́съ: За зако́ны ѻ҆ч҃єскїѧ бл҃же́ннїи въ  вавѷлѡ́нѣ ю҆́ношы предбѣ́дствꙋюще, царю́ющагѡ  ѡ҆плева́ша повелѣ́нїе безꙋ́мное, и҆ совокꙋ́плени и҆́мже  не свари́шасѧ ѻ҆гне́мъ, держа́вствꙋющемꙋ досто́йнꙋю  воспѣва́хꙋ пѣ́снь: гдⷭ҇а по́йте дѣла̀, и҆  превозноси́те во всѧ̑ вѣ́ки. 
Над̾ сло́во креща́емо, въ ви́дѣ голꙋби́нѣ,  низходѧ́ща ви́дѣлъ є҆сѝ дх҃а ст҃а́го, и҆ гла́съ ѻ҆ч҃ь  слы́шати сподо́билсѧ є҆сѝ бл҃же́нне: се́й є҆́сть сн҃ъ  мо́й сопресто́льный, є҆го́же пое́тъ всѧ̀ тва́рь: гдⷭ҇а  по́йте дѣла̀, и҆ превозноси́те во всѧ̑ вѣ́ки.  
Ѻ҆гне́мъ прⷪ҇ро́че, твои́хъ мл҃твъ хвра̑стныѧ  стра̑сти смы́сла моегѡ̀ попали́въ, и҆ оу҆гаше́нный  се́рдца моегѡ̀ свѣ́щникъ возжзѝ па́ки: ꙗ҆́кѡ да  ꙗ҆́снѡ смотрѧ́ѧ, воспѣва́ю созда́вшаго свѣ́тъ  повелѣ́нїй: гдⷭ҇а по́йте дѣла̀, и҆ превозноси́те во  всѧ̑ вѣ́ки. 
Сокры́вый ра́бъ тала́нтъ, є҆го́же въ дѣ́ланїе ѿ  тебѐ прїѧ́хъ, а҆́зъ є҆́смь ѻ҆каѧ́нный, и҆ что̀  сотворю̀, є҆гда̀ на сꙋ́дъ прїи́деши, коего́ждо дѣ́ло  и҆стѧзꙋ́ѧ; но пощади́ мѧ мольба́ми прⷣте́чи твоегѡ̀, и҆  не во ѻ҆́гнь послѝ вопїю́ща: гдⷭ҇а воспѣва́йте дѣла̀,  и҆ превозноси́те є҆го̀ во вѣ́ки. 
Бг҃оро́диченъ: Соблюдѝ мо́й смы́слъ во смире́нїи  ѻ҆трокови́це бг҃обл҃года́тнаѧ, ꙗ҆́же ржⷭ҇тво́мъ твои́мъ  сокрꙋши́вшаѧ возноше́нїе де́мѡнское, и҆ воздви́гни мѧ̀  ѿ гно́ища страсте́й, и҆ а҆́лчꙋща мѧ̀ насы́ти бл҃года́ти  твоеѧ̀, пою́ща: гдⷭ҇а по́йте дѣла̀, и҆ превозноси́те во  всѧ̑ вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: И҆ покло́ны. 
Пѣ́снь ѳ҃ 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ  ро́ди ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
І҆и҃се чл҃вѣколю́бче, є҆ди́не не́мощь на́шꙋ вѣ́дый:  въ сїю́ бо ѡ҆бле́клсѧ є҆сѝ млⷭ҇рдїѧ ра́ди, хотѧ̀ сїю̀  ѡ҆чи́стити: тѣ́мже сквє́рны лꙋка̑выѧ и҆ гноє́нїѧ ѕѡ́лъ  мои́хъ ѡ҆чи́сти, и҆ сп҃си́ мѧ. 
Ꙗ҆́кѡ блꙋдни́ца сле́зы приношꙋ́ ти чл҃вѣколю́бче:  ꙗ҆́кѡ мыта́рь стенѧ̀ взыва́ю тѝ: ѡ҆чи́сти, и҆ сп҃си́  мѧ. ꙗ҆́коже ханане́а вопїю̀: поми́лꙋй мѧ̀, ꙗ҆́коже  петра̀ пока́ѧвшасѧ, проще́нїѧ сподо́би. 
Мч҃нченъ: Пло́тїю спле́тшесѧ безпло́тномꙋ мїроде́ржцꙋ,  по́двигами страда́нїй того̀ низложи́сте, и҆ побѣ́ды  вѣнцы̀ прїѧ́сте досто́йнѡ. тѣ́мже моли́тесѧ прилѣ́жнѡ  ѡ҆ всѣ́хъ, вѣ́рою восхвалѧ́ющихъ ва́съ, ст҃і́и. 
Мч҃нченъ: Ѡ҆ст҃и́лъ є҆сѝ гдⷭ҇и, зе́млю ст҃ы́ми  кровьмѝ ст҃ы́хъ твои́хъ, и҆ тѣ́хъ всест҃е дꙋ́хи,  дх҃овѡ́мъ си́лъ ст҃ы́хъ совокꙋпи́лъ є҆сѝ: всегда́ же  си́ми ѡ҆свѧща́еши вѣ́рою и҆́стинною тебѐ ѡ҆свѧща́ющыѧ. 
Бг҃оро́диченъ: Гла́съ тѝ прино́симъ а҆рха́гг҃ловъ  всечⷭ҇таѧ, бл҃гослове́ннаѧ, ра́дꙋйсѧ вмѣсти́вшаѧ бг҃а  невмѣсти́маго: ра́дꙋйсѧ клѧ́твы разрѣше́нїе, и҆  бл҃гослове́нїѧ введе́нїе: ра́дꙋйсѧ, є҆ди́на ра́йскꙋю  две́рь ѿве́рзшаѧ. 
И҆́нъ 
І҆рмо́съ: Стра́нствїѧ влⷣчнѧ, и҆ безсме́ртныѧ  трапе́зы на го́рнѣмъ мѣ́стѣ, высо́кими оу҆мы̀,  вѣ́рнїи прїиди́те наслади́мсѧ, возше́дша сло́ва, ѿ  сло́ва наꙋчи́вшесѧ, є҆го́же велича́емъ. 
Оу҆врачꙋ́й мо́й оу҆́мъ, сластолю́бїемъ жите́йскимъ  лю́тѣ оу҆ѧзвле́ный, и҆ оу҆толѝ ѕѣ́льнѣ возмꙋща́ющꙋю  мѧ̀ бꙋ́рю, и҆ покажи́ ми покаѧ́нїѧ пꙋти̑ пра̑выѧ, гдⷭ҇ень  прⷣте́че. 
Ви́дѣнъ бы́лъ є҆сѝ посредѣ̀ стоѧ̀ ве́тхагѡ же и҆  но́вагѡ, ѻ҆́вомꙋ оу҆́бѡ прⷪ҇ро́че, преста́ти творѧ̀,  ѻ҆́вагѡ же свѣ́тъ ꙗ҆влѧ́ѧ. и҆́мже ходи́ти спѣ́шнѡ  наста́ви на́съ, со́вѣстїю бж҃е́ственною, ꙗ҆́кѡ да тьмы̀  и҆зба́вимсѧ вѣ́чнꙋющїѧ. 
Сочета́лсѧ є҆сѝ съ во́инствы нбⷭ҇ными бг҃омꙋ́дре, съ  ни́миже хрⷭ҇та̀ молѝ, сꙋ́щихъ на землѝ на́съ сп҃стѝ  почита́ющихъ тѧ̀ въ честнѣ́мъ твое́мъ се́мъ хра́мѣ,  крⷭ҇ти́телю і҆ѡа́нне, гдⷭ҇ень прⷣте́че. 
Де́нь и҆спо́лнь ꙗ҆́рости, де́нь тьмы̀ є҆́сть, дѣла̀  и҆мꙋ́щымъ тє́мнаѧ, сꙋ́дъ стра́шный, крⷭ҇ти́телю  хрⷭ҇то́въ и҆ прⷣте́че: мл҃твами твои́ми тогда̀ и҆зба́ви  ѡ҆сꙋжде́нїѧ всѧ́кагѡ, тебѐ почита́ющихъ. 
Бг҃оро́диченъ: Ꙗ҆ви́ласѧ є҆сѝ херꙋві̑мъ ст҃ѣ́йши  дв҃о, ꙗ҆́кѡ бг҃а ро́ждши прест҃а́го, всѣ́хъ на́съ  ѡ҆ст҃ѝ, во гла́сѣхъ ст҃ы́хъ вѣ́рою, въ нощѝ и҆ во  днѝ тебѐ ѡ҆свѧща́ющихъ. 
Та́же, Досто́йно є҆́сть: И҆ покло́нъ. И҆ є҆ктенїа̀  ма́лаѧ, и҆ свѣти́ленъ, и҆ ѱалмы̀ ѻ҆бы̑чныѧ, и҆  прѡ́чаѧ.  
На стїхо́внѣ стїхи̑ры покаѧ́нны, гла́съ ѕ҃: 
На́га мѧ̀ ѡ҆брѣ́тъ добродѣ́телей вра́гъ, стрѣло́ю  грѣхо́вною оу҆ѧзвѝ: но ты̀ ꙗ҆́кѡ вра́чь дꙋ́шъ и҆  тѣле́съ, ꙗ҆́звы дꙋшѝ моеѧ̀ и҆сцѣлѝ, и҆ поми́лꙋй мѧ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ, и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Се́рдца моегѡ̀ стрꙋ́пы, ѿ мно́гихъ согрѣше́нїй  возра́стшыѧ мѝ и҆сцѣлѝ сп҃се, ꙗ҆́кѡ дꙋ́шъ и҆ тѣле́съ  вра́чь: подаѧ̀ просѧ́щымъ прегрѣше́нїй проще́нїе,  при́снѡ да́рꙋй мѝ сле́зы покаѧ́нїѧ, даѧ́ ми разрѣше́нїе  долгѡ́въ гдⷭ҇и, и҆ поми́лꙋй мѧ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Гдⷭ҇и, а҆́ще не бы́хомъ ст҃ы̑ѧ твоѧ̑  и҆мѣ́ли мл҃твенники, и҆ бл҃госты́ню твою̀ ми́лꙋющꙋю  на́съ, ка́кѡ смѣ́ли бы́хомъ сп҃се, пѣ́ти тѧ̀, є҆го́же  славосло́вѧтъ непреста́ннѡ а҆́гг҃ли; сердцевѣ́дче,  пощадѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: вели́кихъ дарова́нїй  чⷭ҇таѧ дв҃о бг҃омт҃и, ты̀ сподо́биласѧ є҆сѝ, ꙗ҆́кѡ  родила̀ є҆сѝ пло́тїю є҆ди́наго ѿ трⷪ҇цы, хрⷭ҇та̀  жизнода́вца, во сп҃се́нїе дꙋ́шъ на́шихъ. 
Та́же, Бл҃го є҆́сть и҆сповѣ́датисѧ гдⷭ҇еви:  Трист҃о́е. И҆ по Ѻ҆́ч҃е на́шъ: тропа́рь, є҆ктенїа̀.  Та́же, ча́съ пе́рвый: ѱалмы̀ ѻ҆бы̑чныѧ, и҆ про́чее, и҆  ѿпꙋ́стъ. 
Во вто́рникъ бл҃жє́нны, гла́съ ѕ҃. 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ: и҆ сп҃си́ мѧ, ꙗ҆́кѡ є҆ди́нъ  чл҃вѣколю́бецъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆́же петро́во прїе́мый рыда́нїе, прїимѝ и҆ моѐ,  хрⷭ҇тѐ, покаѧ́нїе: и҆ да́рꙋй мѝ согрѣше́нїй проще́нїе.  
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Проповѣ́давый покаѧ́нїе человѣ́кѡмъ, гдⷭ҇ень  крⷭ҇ти́телю и҆ прⷣте́че, пока́ѧтисѧ мѝ ѿ дꙋшѝ,  моли́сѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Треволнє́нїѧ претерпѣ́вше страда́нїй,  стрⷭ҇тоте́рпцы, человѣ́кѡвъ недꙋ́ги ны́нѣ и҆сцѣлѧ́ете:  тѣ́мже бл҃жи́ми є҆стѐ. 
Сла́ва: И҆́же прⷪ҇ро́ки прославлѧ́емый бг҃ъ въ  трⷪ҇цѣ, про́стѣй же и҆ неслїѧ́ннѣй, прⷣте́чи  мольба́ми сп҃си́ мѧ. 
И҆ ны́нѣ: Предста́тельство крѣ́пкое сꙋ́щымъ въ  ско́рбехъ, предста́ни мѝ житє́йскимъ страсте́мъ  прїѡбща́ющемꙋсѧ, и҆ сп҃си́ мѧ, молю́сѧ. 


Во вто́рникъ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ ѕ҃: 
Подо́бенъ: Тридне́внѡ воскрⷭ҇лъ є҆сѝ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Распе́ншꙋсѧ тѝ долготерпѣли́ве гдⷭ҇и, поколеба́лъ  є҆сѝ зе́млю всю̀, вѣ́рныхъ же оу҆тверди́въ сердца̀.  тѣ́мже тѧ̀ воспѣва́емъ, и҆ любо́вїю покланѧ́емсѧ  непостижи́мѣй си́лѣ твое́й. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Въ лани́тꙋ заꙋше́нъ бы́лъ є҆сѝ сп҃се, и҆ ѡ҆плева́нъ,  ꙗ҆дови́тагѡ заꙋши́лъ є҆сѝ врага̀ ѕло́бꙋ, ѿе́млѧ  паде́нїе, є҆́же под̾ѧ́тъ а҆да́мъ, оу҆кра́денъ бы́въ  видѣ́нїѧ ра́ди. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Со́лнце помрачи́сѧ, и҆ землѧ̀ всѧ̀ трѧса́шесѧ, и҆  ка́менїе распаде́сѧ, ꙗ҆́кѡ ви́дѣша тѧ̀, сп҃се, на  дре́вѣ повѣ́шена непра́веднѡ, и҆ ѡ҆ставлѧ́юща  хотѣ̑нїѧ. 
Та́же мине́и стїхи̑ры ст҃о́мꙋ, а҆́ще и҆́мать: а҆́ще ли  нѣ́сть, и҆́ны стїхи̑ры, гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  него̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Предстоѧ́щи оу҆ крⷭ҇та̀ и҆ногда̀ во вре́мѧ распѧ́тїѧ  дв҃а, съ дѣ́вственникомъ оу҆ченико́мъ, и҆ пла́чꙋщи  вопїѧ́ше: оу҆вы̀ мнѣ̀, ка́кѡ стра́ждеши хрⷭ҇тѐ,  всѣ́хъ сы́й безстра́стїе; 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Зача́тїе твоѐ безсѣ́менное, и҆ ржⷭ҇тво̀ пречⷭ҇тое  помышлѧ́ющи, оу҆дивлѧ́юсѧ ѕѣлѡ̀: ка́кѡ си́це ꙗ҆́кѡ  ѕлодѣ́й, бл҃говоли́лъ є҆сѝ оу҆мре́ти сп҃се; пречⷭ҇таѧ  взыва́ше. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Распина́юсѧ оу҆́бѡ на дре́вѣ, и҆ пригвожда́юсѧ  ꙗ҆́кѡ человѣ́къ, и҆ во гро́бѣ полага́юсѧ ꙗ҆́кѡ  ме́ртвъ, мт҃и чⷭ҇таѧ дв҃о: ꙗ҆́кѡ бг҃ъ же, во сла́вѣ  па́ки воскрⷭ҇нꙋ̀ тридне́венъ. 
Сла́ва, и҆ ны́нѣ, бг҃оро́диченъ: Лю́ди  беззако́ннѣйшыѧ, без̾ пра́вды пригвожда́ющѧ тѧ̀ на  дре́вѣ, дв҃а, и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою сп҃се, оу҆ѧзвлѧ́шесѧ. 
Та́же, Свѣ́те ти́хїй: Прокі́менъ днѐ. и҆ Сподо́би  гдⷭ҇и, въ ве́черъ се́й: 
На стїхо́внѣ стїхи̑ры крⷭ҇тны. Гла́съ ѕ҃: 
Крⷭ҇тъ тво́й гдⷭ҇и, жи́знь и҆ застꙋпле́нїе лю́демъ  твои̑мъ є҆́сть, и҆ на́нь надѣ́ющесѧ, тебѐ  распе́ншагосѧ пло́тїю, бг҃а на́шего пое́мъ, поми́лꙋй  на́съ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Крⷭ҇тъ тво́й гдⷭ҇и, ра́й ѿве́рзꙋ ро́дꙋ  человѣ́ческомꙋ, и҆ ѿ и҆стлѣ́нїѧ и҆зба́вльшесѧ, тебѐ  распе́ншагосѧ пло́тїю бг҃а на́шего пое́мъ, поми́лꙋй  на́съ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Мч҃нченъ: Страда́вшїи тебѐ ра́ди хрⷭ҇тѐ, мнѡ́гїѧ  мꙋ̑ки претерпѣ́ша, и҆ совершє́нныѧ воспрїѧ́ша вѣнцы̀  на нб҃сѣ́хъ: да мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, крⷭ҇тобг҃оро́диченъ: На дре́вѣ  живо́тъ на́шъ зрѧ́щи всенепоро́чнаѧ бцⷣе ви́сѧщъ,  мт҃рски рыда́ющи вопїѧ́ше: сн҃е мо́й, и҆ бж҃е мо́й,  сп҃сѝ любо́вїю пою́щыѧ тѧ̀. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Во вто́рникъ на повече́рїи, 
канѡ́нъ прест҃ѣ́й бцⷣѣ. Гла́съ ѕ҃: 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Припѣ́въ: Прест҃а́ѧ бцⷣе, сп҃сѝ на́съ. 
Всѧ́кѡ моегѡ̀ рыда́ю житїѧ̀ скве́рнагѡ, и҆ мно́жества  безмѣ́рныхъ мѝ ѕѡ́лъ: что́ же и҆сповѣ́мъ тѝ чⷭ҇таѧ;  недоꙋмѣ́ю и҆ оу҆жаса́юсѧ: но помози́ ми влⷣчце. 
Ѿкꙋ́дꙋ начнꙋ̀ глаго́лати лꙋка̑ваѧ и҆ лю̑таѧ моѧ̑  падє́нїѧ, стра́стный а҆́зъ; оу҆вы̀ мнѣ̀, что̀ бꙋ́дꙋ  про́чее; но влⷣчце, пре́жде конца̀ оу҆ще́дри мѧ̀. 
Сла́ва: Сме́ртный оу҆́бѡ ча́съ, и҆ сꙋди́ще стра́шное  всегда̀ помышлѧ́ю пречⷭ҇таѧ, ѻ҆бы́чаемъ же всеѕлы́мъ  прельща́юсѧ лю́тѣ: но помози́ ми. 
И҆ ны́нѣ: Бл҃ги́хъ тли́тель смотрѧ́ѧ мѧ̀ ны́нѣ на́га  бж҃е́ственныхъ добродѣ́телей, и҆ дале́че ѿстꙋ́пльша и҆  ѿчꙋжде́на ѿ бг҃а, поглоти́ти мѧ̀ оу҆стремлѧ́етсѧ:  влⷣчце, предварѝ. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Дꙋ́шꙋ ѡ҆калѧ́хъ скве́рнѡ ѿ безмѣ́рныхъ ѕѡ́лъ мои́хъ  стра́стный а҆́зъ, бцⷣе влⷣчце: и҆ ка́мѡ про́чее пойдꙋ̀,  ѿча́ѧнїемъ ве́сь ѡ҆держи́мь; 
И҆ є҆́же по ѡ҆́бразꙋ себѐ ѡ҆калѧ́хъ блꙋ́днаго,  оу҆вы̀ мнѣ̀ чⷭ҇таѧ, высокомꙋ́дренною во́лею: по  подо́бїю бо и҆ дѣ́ломъ, и҆ сло́вомъ, и҆ по́мысломъ  содѣ́ѧхъ безмѣ̑стнаѧ. 
Сла́ва: Нѣ́сть и҆́нъ въ человѣ́цѣхъ, и҆́же  неподѡ́бнаѧ содѣ́ѧвъ, ни роди́сѧ въ мі́рѣ, ꙗ҆́коже  а҆́зъ, бл҃га́ѧ, помраче́нъ оу҆мо́мъ: нб҃о креще́нїе  бж҃е́ственное ѡ҆скверни́хъ. 
И҆ ны́нѣ: На коне́цъ достиго́хъ ѕлы́хъ, прест҃а́ѧ  дв҃о, ты̀ помози́ ми вско́рѣ: нб҃о и҆ землѧ̀ вопїю́тъ  го́рцѣ, ѿ безмѣ́стныхъ дѣѧ́нїй неподо́бныхъ. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
А҆́гг҃льстїи чи́нове, и҆ вѡ́инства нбⷭ҇ныхъ си́лъ  твоегѡ̀ сн҃а оу҆жаса́ютсѧ держа́вы, чⷭ҇таѧ: ны́нѣ же  а҆́зъ ѿча́ѧвсѧ, безстра́шїемъ ѡ҆держи́мь є҆́смь. 
Оу҆диви́сѧ всѧ̀ землѧ̀ и҆ оу҆жасе́сѧ, зрѧ́щи лю̑таѧ,  и҆ ѕла̑ѧ творѧ́щꙋ мѝ, и҆ безмѣ̑стнаѧ: и҆ твоегѡ̀ сн҃а  мно́гомꙋ млⷭ҇рдїю чꙋди́тсѧ. 
Сла́ва: Це́рковь ѡ҆скверни́хъ ѕлѣ̀ тѣле́снꙋю, и҆  цр҃ковь гдⷭ҇ню, въ ню́же человѣ́цы трепе́щꙋще вхо́дѧтъ:  а҆́зъ же блꙋ́дный без̾ стꙋда̀ вхождꙋ̀, оу҆вы̀ мнѣ̀! 
И҆ ны́нѣ: Не ꙗ҆вѝ влⷣчце, не ꙗ҆вѝ стра́нна мѧ̀  оу҆стра́ншасѧ кро́ва сн҃а твоегѡ̀, всѧ́кѡ недосто́йнаго:  но ѡ҆мы́й менѐ ѿ скве́рны прегрѣше́нїй мои́хъ. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Бж҃е́ственнымъ сїѧ́нїемъ твои́мъ бл҃га́ѧ, и҆сцѣлѝ  дꙋшє́вныѧ моѧ̑ стра̑сти, ꙗ҆̀же мѝ тли́тель всѣ́ѧ, и҆  и҆зба́ви мѧ̀ сегѡ̀ плѣне́нїѧ го́рькагѡ: смѣе́тсѧ бо  зрѧ̀ менѐ без̾ застꙋпле́нїѧ. 
А҆да́мъ престꙋпѝ оу҆́бѡ за́повѣдь є҆ди́нꙋ сн҃а  твоегѡ̀ дв҃о, и҆ во и҆згна́нїе впадѐ: ка́кѡ же рыда́ю  прегрѣше́нїй мои́хъ бе́зднꙋ, а҆́зъ престꙋ́пный, и҆  ѿстꙋ́пникъ є҆гѡ̀; 
Сла́ва: Оу҆бі́йца оу҆́бѡ ꙗ҆́вльсѧ дре́вле, и҆  братоꙋбі́йца ка́їнъ, бг҃омъ проклѧ́тъ бы́сть: что́ же  сотворю̀ а҆́зъ вседе́рзый, дꙋ́шꙋ оу҆́бѡ оу҆би́въ  ны́нѣ, и҆ не стыждꙋ́сѧ; 
И҆ ны́нѣ: И҆са́ѵꙋ поревнова́хъ лю́томꙋ,  чревоѡб̾ѧде́нїемъ, и҆ сы́тостїю ве́сь. дꙋ́шꙋ  ѡ҆скверни́хъ пїѧ́нствомъ, и҆ ласкосе́рдствомъ житїѐ  моѐ, и҆ кто̀ менѐ не пла́четъ стра́стнагѡ; оу҆вы̀  мнѣ̀! 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀  прите́къ, вопїю́ ти: возведѝ ѿ тлѝ живо́тъ мо́й,  многомлⷭ҇тиве. 
Житїѐ моѐ блꙋ́дно, дꙋша̀ моѧ̀ скверна́ва, и҆ живо́тъ  ве́сь ѻ҆каѧ́ненъ, тѣ́ло же моѐ всѐ во ѕлы́хъ лю́тѣ  ѡ҆калѧ́хъ. тѣ́мже потщи́сѧ дв҃о, помощи́ ми. 
Коне́цъ предста̀, и҆ не терплю̀ бл҃га́ѧ, со́вѣсть  ѡ҆блича́етъ мѧ̀: предстоѧ́тъ во мѝ дѣѧ̑нїѧ лꙋка̑ваѧ, и҆  житїѧ̀ блꙋ́дное: и҆ сꙋди́ща оу҆жаса́юсѧ сн҃а твоегѡ̀,  чⷭ҇таѧ. 
Сла́ва: Пло́ти моеѧ̀ разжже́нїе, рѣка̀ ѻ҆́гненнаѧ  стра́шна и҆ неꙋгаси́ма жде́тъ вои́стиннꙋ, и҆ че́рвь  неꙋсыпа́ѧй: но оу҆гаси́ ми сїѧ̑ мл҃твами твои́ми,  пречⷭ҇таѧ. 
И҆ ны́нѣ: Ны́нѣ тре́петомъ ѡ҆держи́мь є҆́смь  бл҃га́ѧ, и҆ оу҆жаса́юсѧ лꙋка́вагѡ ловле́нїѧ. пре́жде бо  конца̀ хо́щетъ мѧ̀ тли́тель оу҆би́ти, держѧ́ мѧ ꙗ҆́кѡ  плѣне́на всего̀, и҆ на́га добродѣ́телей. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ ѕ҃: 
Оу҆пова́нїе и҆ стѣна̀, и҆ приста́нище лю́демъ  твои̑мъ дв҃о, и҆з̾ неѧ́же роди́сѧ безстра́стнѡ сп҃съ  всѧ́ческихъ, и҆ сп҃сѐ оу҆пова́ющыѧ на тѧ̀, ꙗ҆́коже  пла́часѧ твоегѡ̀ сн҃а при крⷭ҇тѣ̀, того̀ и҆ ны́нѣ молѝ  и҆зба́вити ѿ тлѝ всѧ̑ пою́щыѧ тѧ̀. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ, прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Се́дмь седми́цею пла́мень разжже́ ми страстьмѝ  лꙋка́вый, и҆ любодѣѧ́ньми се́рдце моѐ всегда̀  оу҆мерщвлѧ́етъ: тѣ́мже то́ками мои́хъ сле́зъ оу҆гасѝ  є҆го̀, мт҃и бж҃їѧ, и҆ сп҃си́ мѧ. 
Ѡ҆калѧ́ема ти́ною прегрѣше́нїй мои́хъ, не ѿри́ни  менѐ, влⷣчце бл҃га́ѧ: и҆́бо зрѧ́ мѧ во ѿча́ѧнїи  сꙋ́ща, смѣе́тсѧ прелꙋка́вый вра́гъ: но сама̀ твое́ю  держа́вною рꙋко́ю возста́ви. 
Сла́ва: Стра́шное оу҆́бѡ сꙋди́ще, стра́стнаѧ дꙋшѐ  моѧ̀ и҆ нечꙋ́вственнаѧ, и҆ мꙋче́нїе же неконча́емое и҆  гро́зное: но ѻ҆ба́че ны́нѣ припадѝ къ мт҃ри сꙋдїѝ  твоегѡ̀ и҆ бг҃а, не ѿча́йсѧ сама̀ 
И҆ ны́нѣ: Ѡ҆мрачи́хсѧ стра́стный мно́жествомъ  безмѣ́рныхъ ѕѡ́лъ, и҆ ѡ҆скверни́хъ дꙋ́шꙋ и҆ тѣ́ло же и҆  оу҆́мъ: тѣ́мже пречⷭ҇таѧ, свѣ́томъ твои́хъ сїѧ́нїй, къ  безстра́стїю сла́дости ско́рѡ введи́ мѧ. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Ꙗ҆́же ѿ трⷪ҇цы є҆ди́наго бг҃а ро́ждшаѧ, и҆ на  рꙋкꙋ̀ носи́вшаѧ, дв҃о мт҃и, оу҆гасѝ страсте́й  ѻ҆гнепа́льнꙋю пе́щь, и҆ сле́зными то́ки ѡ҆мы́й дꙋ́шꙋ  мою̀. 
Прихо́да сме́ртнагѡ оу҆жаса́юсѧ пречⷭ҇таѧ, и҆ сꙋда̀  ѻ҆́нагѡ ве́сь ны́нѣ оу҆боѧ́хсѧ, дѣ́ѧ же ѕла̑ѧ,  ника́коже стыждꙋ́сѧ: оу҆ще́дри мѧ̀ пре́жде конца̀  мл҃твами твои́ми, дв҃о. 
Сла́ва: Стена̑нїѧ немѡ́лчнаѧ влⷣчце, да́рꙋй мѝ, и҆  сле́зъ тꙋ́чы да́ждь, да ѿмы́ю моѧ̑ прегрѣшє́нїѧ  мнѡ́гаѧ, и҆ неисцѣ̑льныѧ ꙗ҆́звы: ꙗ҆́кѡ да оу҆лꙋчꙋ̀  жи́знь вѣ́чнꙋю. 
И҆ ны́нѣ: Ѕѡ́лъ мои́хъ мно́жество тебѣ̀  и҆сповѣ́дахъ, влⷣчце, ꙗ҆́кѡ ниеди́нъ въ мі́рѣ и҆́нъ  прогнѣ́ва та́кѡ бг҃а, сн҃а и҆ гдⷭ҇а твоего̀: сего́ ми на  млⷭ҇ть вско́рѣ премѣнѝ дв҃о. 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆бл҃жа́емъ. 
Сѐ прихождꙋ̀ тѝ, пречⷭ҇таѧ, со стра́хомъ мно́гимъ и҆  любо́вїю, крѣ́пость вѣ́дый мно́гїѧ мл҃твы твоеѧ̀ ра́бъ  тво́й: мно́гѡ бо мо́жетъ вои́стиннꙋ влⷣчце, мольба̀  мт҃рнѧ къ сн҃ꙋ: млⷭ҇рдїемъ бо преклонѧ́етсѧ. 
Ли́ки прїимѝ а҆рха̑гг҃лъ же, и҆ мно́жество вы́шнихъ  во́инствъ зижди́телѧ моегѡ̀: а҆пⷭ҇лъ же и҆ прⷪ҇рѡ́къ  собо́ры, и҆ мꙋ́ченики, и҆ прпⷣбныѧ, и҆ сщ҃енномꙋ́ченики:  и҆ мл҃твꙋ сотворѝ чи́стаѧ, за на́съ къ бг҃ꙋ. 
Сла́ва: И҆ ны́нѣ и҆ тогда̀ твою̀ по́мощь да ѡ҆брѧ́щꙋ  чⷭ҇таѧ, въ ча́съ, во́ньже и҆зы́детъ дꙋ́хъ мо́й, вско́рѣ  и҆з̾има́ющи, и҆зба́ви мѧ̀ бѣсо́вскагѡ мꙋчи́тельства,  пренепоро́чнаѧ, и҆ не ѡ҆ста́ви менѐ бл҃га́ѧ, пре́данꙋ  бы́ти и҆̀мъ. 
И҆ ны́нѣ: Сꙋдїѝ ще́драгѡ ча́ю, и҆ чл҃вѣколюби́вагѡ  твоегѡ̀ сн҃а, чⷭ҇таѧ не пре́зри менѐ: но того́ ми  сотворѝ бл҃гопремѣ́нна, поста́вити менѐ ѡ҆деснꙋ́ю  тогда̀ всенепоро́чнаѧ, пречⷭ҇томꙋ сꙋди́щꙋ є҆гѡ̀, на тѧ́  бо оу҆пова́хъ. 
Та́же, Досто́йно є҆́сть, и҆ покло́нъ. И҆ Трист҃о́е.  И҆ по Ѻ҆́ч҃е на́шъ: тропа́рь, и҆ про́чее ѻ҆бы́чно, и҆  ѿпꙋ́стъ. 
Въ сре́дꙋ оу҆́тра, 
по а҃-мъ стїхосло́вїи, сѣда́льны крⷭ҇тны, гла́съ ѕ҃: 
Крⷭ҇тъ тво́й гдⷭ҇и, ѡ҆ст҃и́сѧ: тѣ́мъ бо быва́ютъ  и҆сцѣлє́нїѧ немощствꙋ́ющымъ грѣхмѝ: сегѡ̀ ра́ди  тебѣ̀ припа́даемъ, поми́лꙋй на́съ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
То́кмѡ водрꙋзи́сѧ дре́во, хрⷭ҇тѐ, крⷭ҇та̀ твоегѡ̀,  ѡ҆снова̑нїѧ поколеба́шасѧ сме́рти гдⷭ҇и: є҆го́же бо  пожрѐ любо́вїю а҆́дъ, ѿпꙋстѝ трепе́щѧ, показа́лъ  є҆сѝ на́мъ сп҃се́нїе твоѐ ст҃ы́й: и҆ славосло́вимъ  тѧ̀, сн҃е бж҃їй, поми́лꙋй на́съ. 
Сла́ва, и҆ ны́нѣ, крⷭ҇тобг҃оро́диченъ: Наде́жде и҆  застꙋпле́нїе и҆ приста́нище люде́й твои́хъ дв҃о, и҆з̾  тебе́ бо роди́сѧ вои́стиннꙋ мі́рꙋ сп҃се́нїе. ꙗ҆́коже  пла́касѧ оу҆ крⷭ҇та̀ твоегѡ̀ сн҃а и҆ бг҃а, и҆ сп҃са́еши  оу҆пова́ющихъ на тѧ̀: того̀ ны́нѣ оу҆молѝ, и҆зба́вити  ѿ тлѝ всѣ́хъ воспѣва́ющихъ тѧ̀. 
По в҃-мъ стїхосло́вїи сѣда́льны крⷭ҇тны, гла́съ ѕ҃: 
Дне́сь прⷪ҇ро́ческое и҆спо́лнисѧ сло́во: се́ бо  покланѧ́емсѧ на мѣ́стѣ, и҆дѣ́же стоѧ́стѣ но́зѣ  твоѝ, гдⷭ҇и: и҆ дре́ва сп҃се́нїѧ вкꙋси́вше, ѿ  грѣхо́вныхъ страсте́й свобо́дꙋ оу҆лꙋчи́хомъ, мл҃твами  бцⷣы, є҆ди́не чл҃вѣколю́бче. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Гдⷭ҇и, ѡ҆сꙋди́ша тѧ̀ і҆ꙋдє́и на сме́рть, жи́знь  всѣ́хъ: и҆̀же чермно́е мо́ре жезло́мъ проше́дшїи, ко  крⷭ҇тꙋ́ тѧ пригвозди́ша: и҆ ѿ ка́мене ме́дъ сса́вшїи,  же́лчь тебѣ̀ принесо́ша. но во́лею претерпѣ́лъ є҆сѝ,  да на́съ свободи́ши ѿ рабо́ты вра́жїѧ: хрⷭ҇тѐ бж҃е  на́шъ, сла́ва тебѣ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Страда́льчєскаѧ сопротивлє́нїѧ на сꙋди́щи,  мꙋчи́тєльскїѧ ра̑ны на мч҃нцѣхъ, и҆ стоѧ́хꙋ ли́цы  безпло́тныхъ, по́чєсти держа́ще побѣ́ды, оу҆диви́ша  мꙋчи́тели и҆ царѝ, премꙋ́дрїи, низложи́ша престꙋ́пника  и҆сповѣ́данїемъ хрⷭ҇то́вымъ: оу҆крѣпи́вый и҆́хъ гдⷭ҇и,  сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ: Предстоѧ́щи  оу҆ крⷭ҇та̀ неискꙋсобра́чнаѧ мт҃и, и҆́же и҆з̾ тебѐ  ро́ждшемꙋсѧ без̾ сѣ́мене, вопїѧ́ше: ѻ҆рꙋ́жїе се́рдце  моѐ про́йде, ѽ сн҃е, не терпѧ́щи ви́сима на дре́вѣ тѧ̀  зрѣ́ти, є҆гѡ́же трепе́щꙋтъ всѧ́чєскаѧ, ꙗ҆́кѡ  созда́телѧ и҆ бг҃а: долготерпѣли́ве гдⷭ҇и, сла́ва  тебѣ̀. 
По г҃-мъ стїхосло́вїи сѣда́льны крⷭ҇тны, гла́съ ѕ҃: 
Подо́бенъ: Всю̀ ѿложи́вше: 
На крⷭ҇тѣ́ тѧ во́лею на́съ ра́ди пригвожде́на  хрⷭ҇тѐ, тва́рь ви́дѣвши, колеба́шесѧ стра́хомъ, со́лнце  ве́сь помрачѝ свѣ́тъ, ка́менїе распаде́сѧ, и҆ цр҃кви  бж҃е́ственнаѧ завѣ́са раздра́сѧ, на ѡ҆бличе́нїе лю́тыхъ  и҆ беззако́нныхъ є҆врє́й. 
Дре́во принесѐ тлѣ́нїе во є҆де́мѣ родонача́льникꙋ:  крⷭ҇тное же дре́во жи́знь процвѣтѐ на ло́бнѣмъ  мѣ́стѣ: и҆́бо попра́на бы́сть ѕло́ба вра́жїѧ:  поми́лованъ же бы́сть пригвожде́нїемъ хрⷭ҇то́вымъ, и҆  ѡ҆брѣ́те ра́й, вопїѧ̀ а҆да́мъ: ѽ дре́во  бл҃гослове́нное! 
Сла́ва, и҆ ны́нѣ, крⷭ҇тобг҃оро́диченъ: Тебѐ ро́ждшаѧ  хрⷭ҇тѐ, приснодв҃а ѻ҆трокови́ца, на крⷭ҇тѣ̀ зрѧ́щи тѧ̀  на́съ ра́ди вознесе́на, оу҆ѧзвлѧ́ше своѐ печа́ли  ѻ҆рꙋ́жїемъ се́рдце и҆ дꙋ́шꙋ, и҆ пла́каше рыда́ющи  мт҃рски: тоѧ̀ мл҃твами поми́лꙋй на́съ. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, [є҆го́же  краегране́сїе: Сп҃са́еши мѧ̀ сп҃се, пригво́ждьсѧ на  дре́вѣ.] Творе́нїе і҆ѡ́сифово, гла́съ ѕ҃. 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Ты̀ дла̑ни просте́ръ на крⷭ҇тѣ̀, ѡ҆б̾ѧ́лъ є҆сѝ  влⷣко, ѿриновє́нныѧ человѣ́ки, и҆ къ твоемꙋ̀  приве́лъ є҆сѝ ѻ҆ц҃ꙋ̀: ꙗ҆́кѡ сн҃ъ возлю́бленъ и҆  є҆диносꙋ́щенъ. 
Ꙗ҆́коже а҆́гнецъ воздви́женъ бы́лъ є҆сѝ на крⷭ҇тъ  сло́ве, твоегѡ̀ ѻ҆вча́те и҆щѧ̀ заблꙋ́ждшагѡ: и҆  ѡ҆брѣ́тъ сочета́лъ є҆сѝ то̀ къ незаблꙋ́ждшымъ, і҆и҃се:  сла́ва держа́вѣ твое́й. 
Мч҃нченъ: Жи́зни вы́шнїѧ жела́юще, бл҃госла́внїи  стрⷭ҇тоте́рпцы мч҃нцы, оу҆мертви́шасѧ на землѝ,  претерпѣ́вше мꙋчє́нїѧ мнѡ́гаѧ и҆ разли̑чныѧ напа̑сти,  достобл҃же́ннїи. 
Мч҃нченъ: На сꙋди́щахъ непра́ведныхъ за хрⷭ҇та̀  всѣ́хъ првⷣнаго предста́вше страда́льцы, сꙋ́дъ всѧ́къ  непрвⷣный ва́съ ѡ҆правда́ющъ, ѡ҆ бз҃ѣ претерпѣ́ли  є҆стѐ. 
Бг҃оро́диченъ: Да безстра́стїе всѣ̑мъ, и҆̀же и҆з̾  а҆да́ма, и҆схода́тайствꙋеши влⷣко, стра́сть терпи́ши на  крⷭ҇тѣ̀: и҆ зрѧ́щи тѧ̀ землѧ̀ трѧса́шесѧ, рыда́ющи  мт҃рски вопїѧ́ше, влⷣчце. 
Дрꙋгі́й канѡ́нъ прест҃ѣ́й бцⷣѣ. Гла́съ ѕ҃. 
І҆рмо́съ то́йже. Тебѐ всест҃а́ѧ дв҃о нб҃о простры́й  гдⷭ҇ь, и҆ зе́млю ѡ҆снова́вый, и҆з̾ тебѐ проше́дъ съ  пло́тїю, нб҃о земно́е на́мъ показа́лъ є҆́сть. 
Ꙗ҆́же бг҃а заче́ншаѧ, на́съ ра́ди бы́вшаго  человѣ́ка, того̀ молѝ чⷭ҇таѧ, въ де́нь сꙋ́дный на́съ  оу҆ще́дрити мно́гѡ согрѣши́вшыѧ є҆мꙋ̀. 
Свѣтлѣ́йшими лꙋча́ми возсїѧ́вшее со́лнце ѿ ст҃а́гѡ  твоегѡ̀ чре́ва, всю̀ зе́млю ѡ҆зарѧ́етъ влⷣчце, тѣ́мже  просвѣ́щшесѧ, тѧ̀ бж҃їю мт҃рь чти́мъ. 
Ѡ҆мраче́нїѧ дꙋшѝ моеѧ̀ безмѣ́стныхъ помышле́нїй  мглꙋ̀ разрꙋшѝ, наведе́ньми бцⷣе влⷣчце, свѣ́томъ  ст҃ы́хъ за́повѣдей вопло́щшагѡсѧ и҆з̾ тебѐ. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Крⷭ҇тъ водрꙋжа́шесѧ на землѝ, и҆ низпада́ше ле́сть,  и҆ тва́рь колеба́шесѧ, и҆ сердца̀ колє́блемаѧ вра́жїими  напа́стьми, оу҆твержде́нїе вѣ́рою прїима́хꙋ. 
Бѣси́вшесѧ непра́веднїи лю́дїе, тебѐ првⷣнаго  є҆ди́наго ѡ҆сꙋди́ша на сме́рть, ѡ҆правда́юща зємны́ѧ,  и҆ ѿ непра́ведныѧ рꙋкѝ льсти́вагѡ си́хъ и҆з̾има́юща. 
Мч҃нченъ: Подвиза́ше всю̀ свою̀ ѕло́бꙋ льсти́вый, со  ст҃ы́ми борѧ́сѧ: но побѣжда́шесѧ, зрѧ̀ непоко́ршихсѧ  тѣ́хъ, и҆ бж҃е́ственныѧ свѣ́тлости ѻ҆́бщникѡвъ. 
Мч҃нченъ: Тѣле́снаѧ красота̀ ѕѣ́льными и҆змѣнѧ́шесѧ  ра́нами, но ѡ҆блистава́ше па́че свѣ́тлость дꙋше́внаѧ  страстоте́рпєцъ хрⷭ҇то́выхъ, дѣ́йствомъ ст҃а́гѡ дх҃а. 
Бг҃оро́диченъ: Кра́сна добро́тою тѧ̀ сн҃е, па́че  всѣ́хъ человѣ̑къ, внегда̀ ражда́ти мѝ разꙋмѣ́хъ: и҆  ка́кѡ распина́емь ны́нѣ, добро́ты не и҆́маши хрⷭ҇тѐ,  дв҃о глаго́лаше слезѧ́щи. 
І҆рмо́съ то́йже. 
Рꙋко́ю держа́щи хрⷭ҇та̀ содержа́щаго всѧ̑, ѿ рꙋкѝ  лꙋка́вагѡ дїа́вола, и҆ всѧ́кагѡ врежде́нїѧ и҆зба́ви на́съ  бг҃ороди́тельнице чⷭ҇таѧ, пою́щихъ тѧ̀. 
Бѣсо́вскагѡ смꙋще́нїѧ и҆зба́ви на́съ дв҃о, и҆  человѣ̑къ непра́ведныхъ, и҆ всѧ́кихъ и҆скꙋше́нїй, и҆  недꙋ̑гъ тлетво́рныхъ твои́ми мл҃твами, влⷣчце  всенепоро́чнаѧ. 
Сѐ тебѐ всѝ ро́дове бл҃жа́тъ ѻ҆трокови́це,  безлѣ́тное сло́во въ пло́ти под̾ лѣ́ты ро́ждши  преесте́ственнѡ, и҆ двою̀ па́ки пребы́вши. 
Ꙗ҆́же чл҃вѣколю́бца бг҃а ро́ждшаѧ дв҃о,  непотре́бнаго мѧ̀ твоего̀ раба̀, въ ча́съ стра́шнагѡ  прише́ствїѧ є҆гѡ̀, и҆зба́ви всѧ́кагѡ ѡ҆сꙋжде́нїѧ. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чⷭ҇та, ѡ҆ гдⷭ҇ѣ пра́зднꙋющи. 
Распѧ́та на дре́вѣ тѧ̀ со́лнце незаходи́мое хрⷭ҇тѐ,  зрѧ̀ со́лнце помрача́шесѧ стра́хомъ, и҆ те́мныѧ пре́лести  ѿпꙋще́на быва́ше всѧ̀ тва́рь, воспѣва́ющаѧ тѧ̀. 
Вѧза́хꙋ рꙋ́цѣ твоѝ, сп҃се, лю́дїе законопрестꙋ́пнїи,  и҆ свѧ́заннїи нерѣши́мыхъ оу҆́зъ всѝ ѿпꙋща́еми  быва́хꙋ: и҆ свѧ́занъ быва́ше вра́гъ, и҆ ле́сть  разрꙋша́шесѧ. 
Мч҃нченъ: Тече́нїемъ крове́й потопи́сте мꙋ́чєницы  фараѡ́на гони́телѧ, оу҆мовре́днѡ безмѣ́рнѡ хва́лѧщасѧ:  и҆ къ землѝ бл҃го́й веселѧ́щесѧ преидо́сте. 
Мч҃нченъ: Крила́ми дх҃а прелетѣ́вше сѣ̑ти вра̑жїѧ  страда́льцы, ра́дꙋющесѧ востеко́сте, и҆дѣ́же пе́рваѧ  бл҃гость, и҆ жи́знь, и҆ свѣ́тъ невече́рнїй. 
Бг҃оро́диченъ: Ѻ҆рꙋ́жїемъ оу҆ѧзви́ласѧ є҆сѝ  страсте́й влⷣчце. и҆з̾ тебѐ воплоти́вшагѡсѧ, є҆гда̀  того̀ ви́дѣла є҆сѝ распина́ема, и҆ копїе́мъ въ  пречⷭ҇таѧ ре́бра на́съ ра́ди пробода́ема. 
І҆рмо́съ то́йже. 
Хра́мъ бж҃їй воспои́мъ ст҃ꙋ́ю дв҃ꙋ, свѣ́тлѡ всѝ  бл҃жа́ще, ѡ҆божи́вшесѧ є҆ѧ̀ ра́ди, и҆ лю́тыхъ  и҆зба́вльшесѧ. 
Ꙗ҆́кѡ две́рь ведꙋ́щꙋю къ бж҃е́ственномꙋ вхо́дꙋ,  ꙗ҆́кѡ ра́й бж҃е́ственный, ꙗ҆́кѡ мы́сленно мѣ́сто  свѧще́нїѧ, ꙗ҆́кѡ добро́тꙋ і҆а́кѡвлю, дв҃ꙋ оу҆бл҃жа́емъ. 
Приста́нище бл҃гоꙋти́шное тѧ̀ показа̀ хрⷭ҇то́съ,  влⷣчце всенепоро́чнаѧ, вѣ́рою и҆ любо́вїю ѿ мы́сли  чи́сты призыва́ющымъ тебѐ бцⷣꙋ и҆́стиннꙋю. 
Мр҃і́е пречⷭ҇таѧ, чистѣ́йшее была̀ є҆сѝ прїѧ́телище  простра́нное бж҃е́ственнагѡ вселе́нїѧ, дꙋше́внꙋю мою̀  скве́рнꙋ и҆ ка́лъ потребѝ. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́ши любо́вїю ѡ҆зарѝ молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Ѡ҆блача́ѧй нб҃о ѻ҆́блаки хрⷭ҇тѐ, на крⷭ҇тѣ̀ на́гъ  пригвозди́лсѧ є҆сѝ во́лею, наготꙋ̀ ѕло́бы моеѧ̀  прїѡдѣва́ѧй, и҆ въ ри̑зы нетлѣ́нїѧ ѡ҆бле́къ просвѣща́ѧ  влⷣко. 
На крⷭ҇тѣ̀ ра́спѧтъ бы́сть и҆́стинный вїногра́дъ  хрⷭ҇то́съ, ꙗ҆́кѡ вои́стиннꙋ сы́й сла́дость дꙋша́мъ  на́шымъ, мсто̀ и҆ска́паѧ, пре́лести всѧ́кое пїѧ́нство  бори́телѧ потреблѧ́ѧ. 
Мч҃нченъ: И҆спещре́ннїи сщ҃е́нными ꙗ҆́звами хрⷭ҇тѡ́вы  страда́льцы, и҆ вѣнцы̀ оу҆краша́емїи, пло́тїю  пострада́вшемꙋ бг҃ꙋ предстоѧ́ще, на́шихъ прегрѣше́нїй  разрѣше́нїе про́сѧтъ. 
Мч҃нченъ: Взира́юще страстоте́рпцы къ та́мошнѣй  сла́вѣ, и҆ жи́зни, и҆ и҆́стинномꙋ весе́лїю, всѧ́ко  треволне́нїе лю́тыхъ под̾ѧ́сте, стра́стїю влады́чнею  оу҆крѣплѧ́еми. 
Бг҃оро́диченъ: Во чре́во вмѣсти́вшаѧ тѧ̀ хрⷭ҇тѐ,  є҆ди́наго невмѣсти́маго всѣ́ми, болѣ́зней кромѣ̀  породи́хъ: ны́нѣ же болѣ́знꙋю, распина́емꙋ тѝ хрⷭ҇тѐ,  пречⷭ҇таѧ дв҃а пла́чꙋщи глаго́лаше. 
І҆рмо́съ то́йже. 
И҆́же сло́вомъ всѧ̑ созда́вый, и҆ мꙋ́дрымъ про́мысломъ  гдⷭ҇ь ѡ҆кормлѧ́ѧ є҆ди́нъ, ꙗ҆́коже хо́щетъ,  бл҃гоꙋтро́бїемъ создава́етсѧ и҆з̾ тебѐ пречⷭ҇таѧ, и҆  пло́ть несказа́ннѡ быва́етъ. 
Сѐ дв҃о, прⷪ҇ро́чески зача́тъ во оу҆тро́бѣ над̾  всѣ́ми бг҃а влⷣкꙋ и҆ гдⷭ҇а, и҆ неизрече́ннѡ того̀  чⷭ҇таѧ родила̀ є҆сѝ, и҆ по ржⷭ҇твѣ̀ дв҃о нетлѣ́нна  пребы́вши. 
Мр҃і́е, влⷣчце всѣ́хъ, и҆зба́ви мѧ̀ ꙗ҆́кѡ млⷭ҇тива,  стра́шнагѡ плѣне́нїѧ, молю́сѧ: и҆ грѣха̀ моегѡ̀  рꙋкописа́нїе раздерѝ, копїе́мъ вопло́щшагѡсѧ и҆з̾  тебѐ. 
Грѣха̀ моегѡ̀ плени́цꙋ, твои́мъ хода́тайствомъ и҆  предста́тельствомъ дв҃о, расто́ргни: ѿча̑ѧннымъ бо ты̀  є҆сѝ наде́жда, вѣ́рою притека́ющымъ къ бж҃е́ственномꙋ  покро́вꙋ твоемꙋ̀. 
Пѣ́снь ѕ҃ 
І҆рмо́съ: Жите́йское мо́ре, воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й многомлⷭ҇тиве. 
Вѣнча́лсѧ є҆сѝ долготерпѣли́ве, те́рнїемъ,  посѣка́ѧ страсте́й те́рнїе: копїе́мъ въ ре́бра  прободе́нъ бы́въ, оу҆мертви́лъ є҆сѝ ѕмі́ѧ  многоко́зненнаго, на́съ ме́ртвы содѣ́лавшаго. 
На крⷭ҇тъ воздви́женъ бы́лъ є҆сѝ, низлага́ѧ вра́жїю  си́лꙋ влⷣко: рабо́ты же го́рькїѧ менѐ свобожда́ѧ,  прїѧ́тъ заꙋше́нїе: покланѧ́юсѧ твоемꙋ̀, ще́дре,  долготерпѣ́нїю. 
Мч҃нченъ: Кресто́мъ ѡ҆гражда́еми страда́льцы,  пре́лести стѣ́ны лꙋка̑выѧ разверго́ша, и҆ къ вы́шнемꙋ  гра́дꙋ пресели́шасѧ, побѣ́дными вѣнцы̀ оу҆кра́шени.  тѣ́мже оу҆бл҃жа́еми сꙋ́ть. 
Мч҃нченъ: На высотꙋ̀ пресла́внѡ мꙋче́нїѧ са́ми себѐ  возве́дше ст҃і́и, лꙋка̑ваѧ возношє́нїѧ вра̑жїѧ на зе́млю  низверго́сте, и҆ вѣнцы̀ свы́ше прїѧ́сте. 
Бг҃оро́диченъ: Ѻ҆́ч҃ее сїѧ́нїе, ка́кѡ воздви́жесѧ на  кре́стъ, просвѣща́ѧ всѧ́чєскаѧ, и҆ низлага́ѧ тьмы̀  нача́льника; пречⷭ҇таѧ влⷣчца мт҃рски пла́чꙋщи вѣща́ше. 
І҆рмо́съ то́йже. 
Не ѡ҆пали́вши оу҆тро́бꙋ твою̀, ѻ҆́гнь сы́й і҆и҃съ,  и҆з̾ тебѐ пло́тїю проше́дъ: того̀ чⷭ҇таѧ, молѝ,  ѻ҆гнѧ̀ и҆ всѧ́кїѧ мꙋ́ки и҆зба́витисѧ вѣ́рою  воспѣва́ющымъ тѧ̀. 
Ст҃ы́хъ а҆́гг҃лъ тѧ̀ бл҃голѣ́пїе воспѣва́ю  всенепоро́чнаѧ, и҆ молю̀: нелѣ́пѡтнаѧ потребѝ ѿ менѐ  бѣсѡ́вскаѧ мечта̑нїѧ, въ тишинѣ̀ соблюда́ющи се́рдце  моѐ. 
Пло́тнымъ воѡбраже́нїемъ соедини́всѧ, и҆́же ѿ  ѻ҆ц҃а̀ є҆диноро́дный, во оу҆тро́бѣ твое́й є҆ди́нъ  ѿ двою̀, без̾ сѣ́мене про́йде, и҆ соблюдѐ  неврежде́нно честно́е дв҃ство твоѐ всенепоро́чнаѧ. 
Мно́жество ѡ҆чи́сти мои́хъ грѣхѡ́въ, мно́жествомъ  млⷭ҇ти твоеѧ̀, и҆ сп҃си́ мѧ раба̀ твоего̀ бл҃га́ѧ, къ  тебѣ̀ прибѣга́ющаго, и҆ молѧ́щасѧ вѣ́рнѡ млⷭ҇ти  твое́й. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ, прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Ꙗ҆дови́тꙋю заꙋши́лъ є҆сѝ ѕмі́ѧ ѕло́бꙋ, заꙋше́нъ  бы́въ, повѣ́шенъ на дре́вѣ є҆ди́не си́льне, всѣ́хъ  просвѣти́лъ є҆сѝ вопи́ти: бл҃гослове́нъ є҆сѝ бж҃е  ѻ҆тє́цъ на́шихъ. 
Ѿ дре́ва вкꙋ́шъ а҆да́мъ пе́рвый человѣ́къ,  ѡ҆брѣ́те сме́рть: вторы́й же на не́мъ хрⷭ҇то́съ,  оу҆мертви́всѧ, безсме́ртнꙋю жи́знь да́рꙋетъ,  оу҆мертви́въ врага̀ многоко́зненнагѡ. 
Мч҃нченъ: Терпѧ́ще стра́сть мꙋ́чєницы, мꙋче́нїемъ  гдⷭ҇еви возведо́стесѧ, и҆ на ка́мени ста́сте тве́рдѣмъ  вѣ́ры, всѧ́кꙋ лꙋка́вꙋю низлага́юще ѕло́бꙋ вра́жїю  бж҃е́ственнымъ манове́нїемъ. 
Мч҃нченъ: Просвѣти́вшесѧ страда́ньми, страда́льцы  ѡ҆блиста́ете со́лнца свѣтлѣ́йше, и҆ тьмы̀ вла̑сти всѧ̑  разрꙋши́сте, пою́ще хрⷭ҇то́ви: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: И҆́же сы́й неизмѣ́ненъ бж҃ество́мъ,  и҆змѣни́лъ є҆сѝ повѣ́шенъ на крⷭ҇тѣ̀ тва́рь всю̀,  дв҃а глаго́лаше сн҃ꙋ: и҆ зрѧ́щи сїѧ̑ пла́каше, дивѧ́щисѧ  мно́гомꙋ твоемꙋ̀ долготерпѣ́нїю. 
И҆́нъ І҆рмо́съ то́йже. 
Сѣдѧ́й въ нѣ́дрѣхъ роди́телѧ неѡпи́санный, ны́нѣ  сѣди́тъ ѡ҆пи́санъ пречⷭ҇таѧ, въ нѣ́дрѣхъ твои́хъ  твои́мъ ѡ҆бложе́нъ зра́комъ, за є҆́же сп҃стѝ а҆да́ма  но́въ а҆да́мъ бы́въ. 
Молѧ́щи не преста́й чл҃вѣколю́бца бг҃а на́шего,  всенепоро́чнаѧ, ꙗ҆́кѡ да прїи́мемъ всеконе́чное  проще́нїе ѕлы́хъ. и҆ оу҆лꙋчи́мъ ꙗ҆́же на нб҃сѣ́хъ  оу҆готѡ́ваннаѧ бл҃га̑ѧ лю́бѧщымъ є҆го̀. 
Бл҃гослови́мъ тѧ̀, пренепоро́чнаѧ, ро́ждшꙋю  бл҃гослове́ннаго гдⷭ҇а, бл҃гослове́ньми вѣнча́ющаго  бж҃е́ственными є҆стество̀ человѣ́ческое, и҆ но́во  творѧ́ща то̀ ѡ҆бетша́вшее пре́жде. 
Сп҃се́нїѧ твоегѡ̀ приста́нищемъ ѡ҆богати́вшесѧ чⷭ҇таѧ,  ѿ бꙋ́ри сп҃са́емсѧ: и҆ наде́ждꙋ ꙗ҆́же на тѧ̀ ꙗ҆́кѡ  крѣ́пость дꙋшѝ содержа́ще, зове́мъ: бл҃гослове́ннаѧ  ꙗ҆́же бг҃а пло́тїю ро́ждши. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Прего́рдаго ѕмі́ѧ ты̀ смири́лъ є҆сѝ вы́шнїй бж҃е,  смире́нїемъ се́рдца возноси́мь на дре́во, и҆ а҆да́ма  страстьмѝ смире́ннаго возне́слъ є҆сѝ, ще́дре. 
Дре́внюю го́ресть претворѧ́ѧй на дре́во вознесе́нъ  бы́лъ є҆сѝ, же́лчь вкꙋша́ѧ, всѣ́хъ сла́досте и҆ жи́знь  є҆диноѷпоста́снаѧ сы́й влⷣко, и҆ свѣ́тъ и҆ сп҃се́нїе. 
Мч҃нченъ: Не преклони́сте колѣ́нъ и҆стꙋка̑ннымъ  всехва́льнїи, но поже́рти бы́сте ꙗ҆́кѡ а҆́гнцы  непоро́чнїи: и҆ лꙋка́вагѡ крѣ́пость преклони́сте,  пѣсносло́вѧще хрⷭ҇та̀ во вѣ́ки. 
Мч҃нченъ: Хра́мы дх҃а жива́гѡ ꙗ҆ви́стесѧ мꙋ́чєницы,  хра́мы і҆́дѡльскїѧ низложи́сте, и҆ къ хра́мꙋ нбⷭ҇номꙋ  взѧ́ти бы́сте, пѣсносло́вѧще хрⷭ҇та̀ во вѣ́ки. 
Бг҃оро́диченъ: І҆а́кѡвъ тѧ̀ предви́дѣ дв҃о,  лѣ́ствицꙋ, къ нбⷭ҇нѣй высотѣ̀ на́съ возводѧ́щꙋю, во  глꙋбинꙋ̀ ѕлы́хъ попо́лзшихсѧ: тѣ́мже чⷭ҇тꙋю тѧ̀  бл҃гослови́мъ во вѣ́ки. 
И҆́нъ І҆рмо́съ то́йже. 
Вои́стиннꙋ бцⷣꙋ и҆сповѣ́дꙋемъ тѧ̀: со а҆́гг҃ломъ,  є҆́же ра́дꙋйсѧ, вѣ́рнѡ вопїе́мъ тѝ: є҆ди́на бо  сꙋ́щымъ на землѝ ра́дость родила̀ є҆сѝ, ѡ҆бра́дованнаѧ  чⷭ҇таѧ, и҆ бл҃гослове́ннаѧ. 
Бг҃овѣща́ннаѧ цѣвни́ца твоегѡ̀ пра́ѻтца, ковче́гъ  тѧ̀ пресвѧ́тъ предвоѡбража́ше, носѧ́щꙋ бг҃а во пло́ти  всенепоро́чнаѧ: є҆го́же превозно́симъ гдⷭ҇а во вѣ́ки. 
Неискꙋсобра́чнаѧ ѻ҆трокови́це бг҃ора́дованнаѧ, и҆  приста́нище сꙋ́щымъ въ бꙋ́ри хрїстїа́нѡмъ, и҆  оу҆пова́нїе, и҆зба́ви ѿ напа́стей, и҆ страсте́й и҆  ѡ҆ѕлобле́нїѧ, и҆ ѿ вѣ́чнагѡ ѻ҆гнѧ̀ рабы̑ твоѧ̑. 
Є҆гда̀ прїи́деши во сла́вѣ сꙋди́ти всѧ́чєскимъ,  десны̑мъ мѧ̀ ѻ҆вца́мъ причтѝ влⷣко грѣ́шнаго, мт҃ре  твоеѧ̀ мольба́ми: да тѧ̀ сла́влю во всѧ̑ вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆бл҃жа́емъ. 
Временѡ́мъ и҆ лѣ́тѡмъ сы́й гдⷭ҇ь, посредѣ̀ землѝ въ  полꙋ́дне на дре́во возне́слсѧ є҆сѝ, распина́емь  є҆ди́не долготерпѣли́ве, и҆ посредѣ̀ раѧ̀  претерпѣ́вшагѡ поползнове́нїе, пло́дъ тлетво́рный  и҆справлѧ́ѧ. 
Крⷭ҇тъ водрꙋжа́шесѧ, и҆ мꙋчи́тель въ дꙋшѝ сме́ртнꙋю  ꙗ҆́звꙋ прїима́ше, и҆ свѧ́заннїи ѿ тлѝ ѿрѣша́еми  быва́хꙋ: ра́зꙋмъ же во всѧ̑ человѣ́ки всажда́шесѧ,  вра́гъ оу҆пражнѧ́шесѧ, и҆ ра́дости всѧ̑ и҆сполнѧ́хꙋсѧ. 
Мч҃нченъ: Землѧ̀ совокꙋпи́сѧ, гдⷭ҇ни мꙋ́чєницы, съ  небесы̀ ѿне́лѣже хрⷭ҇то́съ пожре́сѧ, распина́емь: и҆  ва́ше мно́жество привлечѐ, мно́жество ѕѣ́льныхъ мꙋ́къ  претерпѣ́вшыѧ, и҆ мно́жествꙋ бж҃е́ственныхъ слꙋ́гъ  соѡблиста́вшыѧ. 
Мч҃нченъ: Свѣ́томъ невеще́ственнымъ ѡ҆блиста́еми,  положе́нїемъ бо́зи бы́сте гдⷭ҇ни мч҃нцы, въ перворо́дныхъ  селе́нїихъ водворѧ́еми, и҆ вѣ́чныѧ сла́вы и҆сполнѧ́еми:  тѣ́мже по до́лгꙋ вѣ́рнїи ва́съ почита́емъ. 
Бг҃оро́диченъ: Стра́шно ржⷭ҇тво̀ претерпѣ́хъ влⷣко,  внегда̀ стра́нно тебѐ роди́хъ долготерпѣли́ве, є҆го́же  тва́рь распина́ема на дре́вѣ во́лею, зрѧ́щи  оу҆страши́сѧ, дре́вле непоро́чнаѧ пла́каше вопїю́щи  мт҃рски, ю҆́же велича́емъ. 
И҆́нъ І҆рмо́съ то́йже. 
Сн҃ъ сло́во бж҃їе безнача́льное вопло́щьсѧ, сн҃ъ дв҃ыѧ  быва́етъ: бл҃говоле́нїемъ же ѻ҆ц҃а̀ и҆ дх҃а  бж҃е́ственнагѡ дѣ́йствомъ, ве́сь ѡ҆бновѝ и҆стлѣ́вшїй  мо́й зра́къ ꙗ҆́кѡ всеси́ленъ. 
Дꙋшѐ возни́кни, и҆ бо́дрствꙋй къ мл҃твамъ, и҆ ко  всѣ̑мъ бл҃ги̑мъ: прилѣжа́нїемъ лѣ́ность со́ннꙋю  ѿве́ржи, бо́дрꙋю и҆мꙋ́щи храни́тельницꙋ всегда̀, чⷭ҇тꙋю  мт҃рь бж҃їю, ю҆́же велича́емъ. 
Оу҆пова́нїе и҆ покро́въ, и҆ ра́дованїе, ты̀ вѣ̑рнымъ  є҆сѝ бцⷣе всенепоро́чнаѧ. сегѡ̀ ра́ди молю́сѧ твои̑мъ  щедро́тамъ: просвѣтѝ дꙋ́шꙋ мою̀, ю҆́же ѡ҆мрачѝ тьма̀  мно́гихъ грѣхѡ́въ, и҆ лꙋка́выхъ помышле́нїй. 
Ст҃а́ѧ дв҃о бг҃ора́дованнаѧ, двє́ри свѣ́та ѿве́рзи  мѝ, но́щь грѣха̀ да мѧ̀ не покры́етъ: и҆спра́ви жи́знь  мою̀, къ приста́нищꙋ бл҃гоꙋти́шномꙋ бж҃е́ственныхъ  повелѣ́нїй и҆з̾ тебѐ вочл҃вѣ́чившагѡсѧ. 
Та́же, Досто́йно є҆́сть: Є҆ктенїа̀, и҆ свѣти́ленъ.  Посе́мъ ѱалмы̀ ѻ҆бы́чны. 
На стїхо́внѣ стїхи̑ры крⷭ҇тны, гла́съ ѕ҃: 
Ѡ҆ крⷭ҇тѣ̀ оу҆пова́нїе и҆мѣ́ю хрⷭ҇тѐ, и҆ ѡ҆ не́мъ  хвалѧ́сѧ вопїю̀: чл҃вѣколю́бче гдⷭ҇и, горды́ню низложѝ,  не и҆сповѣ́дающихъ тебѐ бг҃а и҆ человѣ́ка. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
И҆̀же крⷭ҇то́мъ ѡ҆гражда́еми, врагꙋ̀ противлѧ́емсѧ, не  боѧ́щесѧ ко́зней є҆гѡ̀ и҆ ла́ѧнїѧ: ꙗ҆́кѡ бо го́рдый  оу҆праздни́сѧ, и҆ попра́нъ бы́сть си́лою на дре́вѣ  пригвожде́ннагѡ хрⷭ҇та̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Па́мѧть мч҃нкъ, ра́дость боѧ́щымсѧ гдⷭ҇а: пострада́вше  бо хрⷭ҇та̀ ра́ди вѣнцы̀ ѿ негѡ̀ прїѧ́ша: и҆ ны́нѣ со  дерзнове́нїемъ мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Всю̀ ѿложи́вше: 
А҆́гнца своего̀, а҆́гница нескве́рнаѧ дре́вле и҆  непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ  оу҆зрѣ̀ мт҃рски восклица́ше, и҆ дивѧ́щисѧ вопїѧ́ше:  ча́до сладча́йшее, что̀ зрѣ́нїе сїѐ но́вое и҆  пресла́вное; ка́кѡ со́нмъ безбл҃года́тный сꙋди́щꙋ  пїла́товꙋ предаде́ тѧ, и҆ ѡ҆сꙋжда́етъ на сме́рть живота̀  всѧ́ческихъ; но воспѣва́ю твоѐ неизрече́нное сло́ве,  снизхожде́нїе. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропа́рь, є҆ктенїа̀, и҆ ча́съ а҃-й: ѱалмы̀ ѻ҆бы́чны,  и҆ про́чее, и҆ ѿпꙋ́стъ. 
Въ сре́дꙋ блажє́нны, гла́съ ѕ҃: 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ: и҆ сп҃си́ мѧ ꙗ҆́кѡ є҆ди́нъ  чл҃вѣколю́бецъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Во́лею возне́слсѧ є҆сѝ на дре́вѣ, во глꙋбинꙋ̀ ѕѡ́лъ  попо́лзшихсѧ призва́лъ є҆сѝ є҆ди́не многомлⷭ҇тиве. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Землѧ̀ потрѧсе́сѧ, и҆ со́лнце оу҆гасѐ, ви́дѧще тѧ̀  на дре́вѣ сл҃нца првⷣнаго, во́лею стра́ждꙋща. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Стрⷭ҇те́мъ сп҃сѡвымъ стрⷭ҇тоте́рпцы  прїѡбща́ющесѧ, и҆ бж҃е́ственныѧ свѣ́тлости  сопричаща́етесѧ, прича́стїемъ ѡ҆божа́еми. 
Сла́ва: Вознеси́ мѧ и҆з̾ глꙋбины̀ грѣхо́вныѧ хрⷭ҇тѐ  мо́й, и҆́же ѿ трⷪ҇цы є҆ди́ный во́лею претерпѣ́вый  распѧ́тїе. 
И҆ ны́нѣ: Предстоѧ́щи оу҆ крⷭ҇та̀ дв҃о мт҃и, и҆  зрѧ́щи сн҃а во́лею стра́ждꙋща, того̀ велича́ше. 


Въ сре́дꙋ ве́чера, 
на Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ, гла́съ  ѕ҃: 
Подо́бенъ: Тридне́венъ воскрⷭ҇лъ є҆сѝ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Вели̑кимъ та́йнамъ бж҃їимъ слꙋжи́телїе бы́сте,  бг҃осло́вцы и҆ бг҃ови́дцы, оу҆ченицы̀: и҆ бл҃года́ть  и҆сцѣле́нїй прїѧ́сте, и҆ всѣ̑мъ человѣ́кѡмъ болѣ̑зни  и҆сцѣлѧ́ете. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Вели́кое прибѣ́жище и҆ покро́въ дꙋша́мъ на́шымъ,  дꙋхѡ́въ лю́тыхъ прогна́нїе, вы̀ є҆стѐ бг҃ови́дцы  а҆пⷭ҇ли гдⷭ҇ни: тѣ́мже ва́съ при́снѡ почита́емъ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Ѿ всѧ́кагѡ ѡ҆бстоѧ́нїѧ, и҆ вре́да бѣсо́вскагѡ, и҆  прегрѣше́нїй, и҆ ѕла́гѡ плѣне́нїѧ и҆зба́вите, вѣ́рою  ва́съ восхвалѧ́ющихъ, бж҃е́ственнїи а҆пⷭ҇ли бл҃же́ннїи. 
Та́же, въ мине́и стїхи̑ры ст҃о́мꙋ. А҆́ще ли нѣ́сть  мине́и, и҆́ны стїхи̑ры ст҃о́мꙋ и҆ вели́комꙋ чꙋдотво́рцꙋ  нїкола́ю, гла́съ ѕ҃, и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Нїко́лае бл҃же́нне, припа́дающа мѧ̀ оу҆ще́дри,  молю́сѧ тѝ мꙋ́дре, и҆ ѻ҆́чи просвѣтѝ дꙋшѝ моеѧ̀, да  чи́стѣ ви́ждꙋ свѣтода́вца ще́драго. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Врагѡ́въ и҆́щꙋщихъ мѧ̀ ѡ҆ѕло́бити, и҆зба́ви мѧ̀ ст҃е,  дерзнове́нїе къ бг҃ꙋ ꙗ҆́кѡ и҆мы́й, ст҃и́телю нїко́лае  бл҃же́нне, сп҃си́ мѧ ѿ вре́да, и҆ ѿ мꙋ́жъ крове́й  и҆зба́ви мѧ̀. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Приста́нище тѧ̀ небꙋ́рное, и҆ стѣ́нꙋ неѡбори́мꙋю  ст҃и́телю, ны́нѣ стѧжа́хомъ вѣ́рнїи, и҆ сто́лпъ  крѣ́пости, и҆ две́рь покаѧ́нїѧ, и҆ наста́вника дꙋ́шъ  на́шихъ, и҆ забра́ло. 
Сла́ва, и҆ ны́нѣ, бг҃оро́диченъ: Зави́дѧ  сопроти́вникъ лꙋка́вый ста́дꙋ твоемꙋ̀ пречⷭ҇таѧ, всегда̀  бо́ретъ, хотѧ̀ себѣ̀ снѣ́дь сотвори́ти: но ты̀ бцⷣе,  и҆зба́ви на́съ ѿ тогѡ̀ вре́да. 
Та́же, Свѣ́те ти́хїй: Прокі́менъ: Бж҃е, во и҆́мѧ  твоѐ сп҃си́ мѧ: Сті́хъ: Бж҃е, оу҆слы́ши мл҃твꙋ мою̀: и҆  Сподо́би гдⷭ҇и въ ве́черъ се́й: 
На стїхо́внѣ стїхи̑ры ст҃ы̑мъ а҆пⷭ҇лѡмъ, гла́съ ѕ҃: 
Гдⷭ҇и, а҆пⷭ҇ли спостиго́ша и҆ногда̀ оу҆́бѡ сѣтьмѝ  глꙋбинꙋ̀ морскꙋ́ю, и҆ногда́ же высотꙋ̀ црⷭ҇твїѧ  оу҆че́нїй ра́ди. ѻ҆́во оу҆́бѡ хꙋдо́жествомъ  непостижи́мꙋю глꙋбинꙋ̀ и҆спыта́ша: ѻ҆́во же вѣ́рою  неѡпи́саннагѡ твоегѡ̀ нѣ́дра достиго́ша, и҆ мі́рꙋ  проповѣ́даша безлѣ́тнаго твоего̀ сн҃а. тѣ́хъ мл҃твами,  и҆ всѣ́хъ ст҃ы́хъ поми́лꙋй на́съ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
И҆ногда̀ оу҆ч҃нцы̀ твоѝ хрⷭ҇тѐ, въ кораблѝ  ѡ҆бꙋрева́еми вопїѧ́хꙋ: оу҆чи́телю, сп҃сѝ на́съ,  погиба́емъ. и҆ ны́нѣ мы̀ вопїе́мъ: чл҃вѣколю́бче сп҃се  на́шъ, и҆зба́ви на́съ ѿ бѣ́дъ на́шихъ, мо́лимсѧ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Крⷭ҇тъ тво́й гдⷭ҇и, мч҃нкѡмъ бы́сть  ѻ҆рꙋ́жїе непобѣди́мое: ви́дѣша бо предлежа́щꙋю  сме́рть, и҆ прездрѧ́ще бꙋ́дꙋщꙋю жи́знь, оу҆пова́нїемъ  є҆́же на тѧ̀ оу҆крѣплѧ́хꙋсѧ: тѣ́хъ мл҃твами поми́лꙋй  на́съ. 
Сла́ва, и҆ ны́нѣ, бг҃оро́диченъ: Ѻ҆́ко се́рдца  моегѡ̀ возпꙋща́ю къ тебѣ̀ влⷣчце: не пре́зри ма́лагѡ  моегѡ̀ воздыха́нїѧ въ ча́съ, є҆гда̀ сꙋ́дитъ сн҃ъ тво́й  мі́рꙋ, бꙋ́ди мѝ покро́въ и҆ помо́щница. 
Та́же, Ны́нѣ ѿпꙋща́еши: И҆ ѿпꙋ́стъ. 
Въ сре́дꙋ на повече́рїи, 
канѡ́нъ прест҃ѣ́й бцⷣѣ. 
Творе́нїе і҆ѡа́нна і҆еромона́ха, [є҆гѡ́же  краегране́сїе: Прест҃а́ѧ, прїимѝ і҆ѡа́нна рыда́нїе.]  Гла́съ ѕ҃. 
Пѣ́снь а҃ 
І҆рмо́съ: Помо́щникъ и҆ покрови́тель бы́сть мнѣ̀ во  сп҃се́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆ц҃а̀ моегѡ̀, и҆ вознесꙋ̀ є҆го̀, сла́внѡ бо  просла́висѧ. 
Запѣ́въ: Прест҃а́ѧ бцⷣе, сп҃сѝ на́съ. 
Ка́кѡ пристꙋплю̀ къ тебѣ̀ чⷭ҇таѧ, ѿча́ѧнъ  ѻ҆каѧ́нный а҆́зъ, ве́сь стра́стенъ нечистота́ми бы́въ;  но оу҆ще́дривши сп҃сѝ ѻ҆каѧ́ннꙋю мою̀ дꙋ́шꙋ,  бг҃ороди́тельнице пречⷭ҇таѧ. 
Воста́вши смире́ннаѧ дꙋшѐ, ѿ глꙋбины̀ безче́стїѧ,  возопі́й те́плѣ къ є҆ди́нѣй чⷭ҇тѣй: поми́лꙋй мѧ̀  ѻ҆трокови́це пренепоро́чнаѧ чⷭ҇таѧ, и҆ страсте́й мѧ̀  и҆зба́ви. 
Сла́ва: Бꙋ́рею напа́стей потопле́нъ бы́хъ грѣхѝ:  простри́ ми ны́нѣ по́мощи рꙋ́кꙋ чⷭ҇таѧ, и҆ и҆зба́ви  безче́стїѧ страсте́й, ꙗ҆́кѡ да при́снѡ сла́влю тѧ̀. 
И҆ ны́нѣ: Грѣха̀ лю́тыѧ бꙋ́ри и҆зба́ви мѧ̀  бг҃ороди́тельнице, ѿ неѧ́же ве́сь скве́рненъ є҆́смь.  тѣ́мже тѝ притека́ю, ѡ҆блегчѝ мѝ ны́нѣ тѧготꙋ̀  прегрѣше́нїй мои́хъ. 
Пѣ́снь г҃ 
І҆рмо́съ: Оу҆твердѝ гдⷭ҇и, на ка́мени за́повѣдей  твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ и҆ гдⷭ҇ь. 
Состарѣ́вшасѧ страстьмѝ безче́стными грѣха̀, мла́да  сотвори́ мѧ пренепоро́чнаѧ, соꙋ́зы прегрѣше́нїй  ѡ҆блегча́ющи. 
Ѿ бре́нїѧ мѧ̀ ѡ҆чи́сти, и҆ ти́ны грѣхо́вныѧ: и҆  хра́мъ мѧ̀ бж҃е́ственный сотворѝ бцⷣе, чи́стѣ къ  тебѣ̀ прибѣга́ющаго. 
Сла́ва: Возни́кни ѻ҆каѧ́нныѧ дꙋшѐ, ѿ сна̀  оу҆ны́нїѧ: ѻ҆чи́ма же воззрѝ къ є҆ди́нѣй сп҃са́ющей  тѧ̀ ѻ҆трокови́цѣ бг҃оневѣ́стнѣй. 
И҆ ны́нѣ: Прихождꙋ̀ влⷣчце, ѿча́ѧнъ и҆ сокрꙋше́нъ,  и҆ къ мл҃твѣ твоеѧ̀ те́плѣй прибѣга́ю: сп҃си́ мѧ  чⷭ҇таѧ, раба̀ твоего̀. 
Пѣ́снь д҃ 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й, и҆ оу҆боѧ́хсѧ, сла́ва си́лѣ твое́й гдⷭ҇и. 
Глагѡ́лъ же и҆ веще́й, пра́во хощꙋ̀ сꙋди́тисѧ  бг҃ороди́тельнице, къ твоемꙋ̀ сн҃ꙋ пренепоро́чнаѧ, да  ѡ҆брѧ́щꙋ тѧ̀ тогда̀ прибѣ́жище, и҆ застꙋпле́нїе  держа́внѣйшее, мꙋ́къ всѣ́хъ и҆збавлѧ́ющее мѧ̀. 
Житїѐ моѐ ѡ҆калѧ́но, нечи́стъ же нра́въ грѣха́ми,  ве́сь стра́стенъ бы́хъ, чⷭ҇таѧ: ѡ҆чи́сти мѧ̀ ѿ скве́рны  прегрѣше́нїй, и҆ оу҆бѣлѝ ꙗ҆́кѡ снѣ́гъ твои́мъ  хода́тайствомъ къ бг҃ꙋ бл҃госе́рдомꙋ. 
Сла́ва: Плени́цами мои́хъ согрѣше́нїй стѧ́гнꙋтъ  є҆́смь ѿвсю́дꙋ, къ покаѧ̑ннымъ пꙋтє́мъ оу҆клонѧ́тисѧ  не могі́й: простри́ ми рꙋ́кꙋ пренепоро́чнаѧ, оу҆пра́ви  же мѝ стезю̀ къ сп҃се́нїѧ пꙋтѝ наставлѧ́ющꙋю мѧ̀. 
И҆ ны́нѣ: Лю́тыхъ мѧ̀ мꙋ́къ, и҆ тьмы̀ кромѣ́шнїѧ, и҆  гее́нны твои́ми мл҃твами свободѝ дв҃о: и҆́маши бо во́лю  и҆ си́лꙋ, гдⷭ҇а ро́ждшаѧ є҆ди́наго пребл҃га́го. 
Пѣ́снь є҃ 
І҆рмо́съ: Ѿ но́щи оу҆́тренююща, чл҃вѣколю́бче,  просвѣтѝ молю́сѧ, и҆ наста́ви и҆ менѐ на повелѣ̑нїѧ  твоѧ̑, и҆ наꙋчи́ мѧ сп҃се, твори́ти во́лю твою̀. 
Въ де́нь сꙋда̀ ꙗ҆ви́сѧ влⷣчце, и҆ предста́ни мѝ,  мꙋ́ки и҆ ѻ҆гнѧ̀ свобожда́ющи: да сп҃ссѧ воспою̀ твою̀  неѡбори́мꙋю бл҃года́ть. 
Оу҆стра́ншасѧ влⷣчце, кро́ва твоегѡ̀, вра́гъ ви́дѧ  мѧ̀ ври́нꙋ во глꙋбинꙋ̀ прегрѣше́нїй дꙋ́шꙋ мою̀, и҆ зрѧ́  мѧ смѣе́тсѧ: но помози́ ми. 
Сла́ва: Возни́кнꙋти сотворѝ чⷭ҇таѧ, ѻ҆каѧ́ннꙋю и҆  стра́стнꙋю мою̀ дꙋ́шꙋ, молю́ тѧ пренепоро́чнаѧ, и҆ и҆змѝ  тѧготы̀ є҆ѧ̀, мно́гихъ грѣхѡ́въ. 
И҆ ны́нѣ: Мольбꙋ̀ приношꙋ́ ти пренепоро́чнаѧ, ѿ  скве́рныхъ и҆ ѻ҆каѧ́нныхъ и҆ нечи́стыхъ мои́хъ  оу҆сте́нъ: оу҆ще́дри мѧ̀ твое́ю мл҃твою, молю́ тѧ. 
Пѣ́снь ѕ҃ 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ,  и҆ возведѐ ѿ тлѝ живо́тъ мо́й. 
Блꙋ́днаго менѐ и҆ преѻкаѧ́ннаго прїимѝ влⷣко  хрⷭ҇тѐ, и҆ мꙋ́ки и҆зба́ви, мольба́ми тебѐ ро́ждшїѧ, и҆  шꙋ́їѧ ча́сти и҆зба́ви мѧ̀. 
Те́мный а҆́да ѡ҆держи́тъ мѧ̀ стра́хъ, чⷭ҇таѧ, и҆  ко́злищъ ча́сть смꙋща́етъ мѧ̀: є҆ѧ́же и҆зба́ви мѧ̀  пречⷭ҇таѧ бцⷣе, молю́ тѧ. 
Сла́ва: Оу҆мертви́вши пло́ти моеѧ̀ стра́стное,  влⷣчце бцⷣе, ѡ҆животворѝ мою̀, чⷭ҇таѧ, дꙋ́шꙋ  преѻкаѧ́ннꙋю, и҆ на пꙋ́ть пра́вый наста́ви мѧ̀. 
И҆ ны́нѣ: Ра́бское приноша́ю тѝ моле́нїе,  неразꙋ́мный а҆́зъ, и҆ къ твоемꙋ̀ прибѣга́ю  бл҃гоꙋтро́бномꙋ млⷭ҇рдїю: не возвратѝ менѐ чⷭ҇таѧ,  посра́млена. 
Та́же: Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ ѕ҃: 
Ѿ се́рдца стена́нїе, и҆ ѿ оу҆тро́бы приноша́ю  тѝ, пренепоро́чнаѧ, твоегѡ̀ просѧ̀ бл҃гопребы́тнагѡ  застꙋпле́нїѧ: поми́лꙋй всестра́стнꙋю мою̀ дꙋ́шꙋ:  оу҆млⷭ҇рди многомлⷭ҇тиваго бг҃а, и҆зба́вити мѧ̀ сꙋда̀ и҆  є҆́зера ѻ҆́гненнагѡ, є҆ди́на бл҃гослове́ннаѧ. 
Пѣ́снь з҃ 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю: нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Ꙗ҆́кѡ млⷭ҇тивꙋ, ꙗ҆́кѡ бл҃голюби́вꙋ дв҃ꙋ мт҃рь, всю́  тѧ ꙗ҆́кѡ чⷭ҇тꙋю свѣ́дый, прибѣга́ю а҆́зъ ѻ҆каѧ́нный:  но не ѿвратѝ менѐ всенепоро́чнаѧ, посра́млена ѿ  тебѐ. 
Возни́кни, ѽ стра́стнаѧ дꙋшѐ, и҆ воста́ни  ѻ҆каѧ́ннаѧ: бі́й и҆з̾ глꙋбины̀ въ пє́рси, и҆ и҆спꙋстѝ  сле́зъ и҆сто́чники, да тѧ̀ поми́лꙋетъ ѻ҆каѧ́ннꙋю  млⷭ҇рдїѧ мт҃и хрⷭ҇та̀ и҆ бг҃а. 
Сла́ва: Хра́мъ бж҃їй бы́въ, ѿ креще́нїѧ  бж҃е́ственнагѡ дре́вле, ве́сь ѡ҆скверни́хсѧ ѻ҆каѧ́нный,  и҆ низлежꙋ̀ оу҆жа́снѡ паде́нїемъ лю́тѣ: но ты́ мѧ  возста́ви пренепоро́чнаѧ, ѿча́ѧнныхъ наде́жда. 
И҆ ны́нѣ: Ѻ҆́блакъ тѧ́жекъ покры̀ преѻкаѧ́нное моѐ  се́рдце: тьма̀ и҆ мра́къ на́йде на стра́стнꙋю мою̀ дꙋ́шꙋ,  бг҃оневѣ́сто: покаѧ́нїѧ лꙋча́ми ѡ҆зари́ мѧ, да сла́влю  тѧ̀. 
Пѣ́снь и҃ 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те, и҆ превозноси́те во всѧ̑  вѣ́ки. 
Рѣка̀ ѻ҆́гненнаѧ смꙋща́етъ, и҆ мра́къ несвѣти́мый  всего́ мѧ коле́блетъ, че́рвь мѧ̀ оу҆жаса́етъ и҆  скре́жетъ зꙋбны́й, дв҃о: да ѡ҆брѧ́щꙋ тѧ̀ тогда̀  застꙋ́пницꙋ держа́внꙋ. 
Возгнѣще́нїе ѻ҆гню̀ да не бꙋ́дꙋ гдⷭ҇и, ни да  оу҆слы́шꙋ гла́съ преще́нїѧ твоегѡ̀, и҆мѣ́ѧ молѧ́щꙋю  тѧ̀, твою̀ чⷭ҇тꙋю мт҃рь: є҆ѧ́же мольба́ми поми́лꙋй мѧ̀,  взыва́ю тѝ. 
Сла́ва: Бж҃е́ственнагѡ гла́са оу҆слы́шати сотвори́  мѧ, и҆ стоѧ́нїѧ и҆збра́нныхъ покажи́ мѧ хрⷭ҇тѐ,  прича́стника: да не плаче́вное мѣ́сто мѧ̀ прїи́метъ,  и҆мꙋ́ща молѧ́щꙋю тѧ̀ ѡ҆ се́мъ бцⷣꙋ. 
И҆ ны́нѣ: Стрꙋи̑ сле́зъ ны́нѣ низпосли́ ми, и҆  стена́нїе ѿ дꙋшѝ сотворѝ во мнѣ̀ чⷭ҇таѧ, всегда̀  припа́дати твоемꙋ̀ покро́вꙋ, ꙗ҆́кѡ да ѡ҆брѧ́щꙋ  разрѣше́нїе грѣхѡ́въ мои́хъ твое́ю мл҃твою. 
Пѣ́снь ѳ҃ 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ  ро́ди ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Де́нь сꙋда̀ стра́шный смꙋща́етъ мѧ̀ дв҃о, скре́жетъ  зꙋбѡ́въ тли́тъ се́рдце моѐ, стоѧ́нїе ко́злищъ  оу҆жаса́етъ мѧ̀: но по́мощь въ лю́тыхъ да ѡ҆брѧ́щꙋ тѧ̀  бцⷣꙋ, є҆гда̀ хощꙋ̀ ѡ҆сꙋди́тисѧ. 
Ны́нѣ тре́петъ содержи́тъ мѧ̀: и҆ стра́хъ смꙋща́етъ  мѧ̀ гее́нскїй. и҆ что̀ содѣ́ѧти, не вѣ́мъ ѻ҆каѧ́нный  и҆ ѡ҆сꙋжде́нный: тѣ́мже притека́ю къ тебѣ̀, и҆ те́плымъ  оу҆миле́нїемъ вопїю́ ти: не пре́зри менѐ пречⷭ҇таѧ. 
Сла́ва: Зрѧ̀ сꙋди́ще, и҆ помышлѧ́ѧ сꙋ́дъ тво́й хрⷭ҇тѐ  мо́й, въ не́мже хощꙋ̀ сꙋди́тисѧ пра́веднѡ ѡ҆ дѣ́лѣхъ  ѡ҆сꙋжде́нный. но и҆́мамъ моле́бницꙋ тогда̀, къ щедро́тамъ  твои̑мъ мнѡ́гимъ, молѧ́щꙋю бг҃оневѣ́стнꙋю мт҃рь твою̀. 
И҆ ны́нѣ: Мы́сленнѡ прикаса́ѧсѧ твои̑мъ стопа́мъ  всенепоро́чнаѧ, молю̀ тѧ̀: прїимѝ рыда́нїе моѐ, пѣ́нїе  внꙋшѝ, и҆ прегрѣше́нїй разрѣше́нїе пода́ждь мѝ,  вопїю́ ти, мл҃твами твои́ми дв҃о, да любо́вїю тѧ̀  велича́ю. 
Та́же, Досто́йно є҆́сть: Трист҃о́е. По Ѻ҆́ч҃е на́шъ:  тропа́рь, и҆ про́чее ѻ҆бы́чно, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи, сѣда́льны. а҆пⷭ҇льски, гла́съ  ѕ҃: 
Ꙗ҆́кѡ посредѣ̀ оу҆ч҃нкѡ́въ твои́хъ, прише́лъ є҆сѝ  сп҃се, ми́ръ тво́й даѧ̀ и҆̀мъ: прїидѝ и҆ къ на́мъ, и҆  сп҃сѝ на́съ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. 
Оу҆ченикѡ́въ твои́хъ ли́къ вселе́ннꙋю просвѣтѝ:  бы́вше бо и҆ногда̀ ловцы̀ ры́бъ, ны́нѣ же человѣ́кѡвъ  бы́ша: тѣ́хъ ра́ди бж҃е, поми́лꙋй на́съ. 
Сла́ва, и҆ ны́нѣ, бг҃оро́диченъ: Мнѡ́гаѧ мно́жєства  мои́хъ бцⷣе, прегрѣше́нїй, къ тебѣ̀ прибѣго́хъ  чⷭ҇таѧ, сп҃се́нїѧ тре́бꙋѧ: посѣтѝ немощствꙋ́ющꙋю мою̀  дꙋ́шꙋ, и҆ молѝ сн҃а твоего̀, и҆ бг҃а на́шего, да́ти мѝ  ѡ҆ставле́нїе, ꙗ҆̀же содѣ́ѧхъ лю́тыхъ, є҆ди́на  бл҃гослове́ннаѧ. 
По в҃-мъ стїхосло́вїи сѣда́льны, гла́съ ѕ҃: 
Оу҆ч҃нцы̀ твоѝ, сп҃се, въ концы̀ землѝ посыла́еми,  ꙗ҆зы́ки бл҃гоче́стнѡ ꙗ҆́кѡ ры̑бы оу҆лови́вше,  приведо́ша твое́й бл҃гости. тѣ́хъ ра́ди оу҆̀бо вопїе́мъ  тѝ хрⷭ҇тѐ: лю́демъ твои̑мъ пода́ждь ве́лїю млⷭ҇ть. 
Сті́хъ: И҆сповѣ́дѧтъ нб҃са̀ чꙋдеса̀ твоѧ̑ гдⷭ҇и. 
Двоенадесѧ́тица а҆пⷭ҇лъ, гдⷭ҇и, двоенадесѧтолꙋ́чнаѧ  ꙗ҆́кѡ со́лнце ꙗ҆ви́сѧ землѝ: тѣ́хъ бо ра́ди  оу҆вѧди́лъ є҆сѝ пре́лести и҆зрасти́телѧ: тѣ́хъ ра́ди  ѡ҆зарѧ́еши дꙋ́шы твои́хъ рабѡ́въ: и҆ на́съ и҆́хъ ра́ди  сп҃са́й, ꙗ҆́кѡ бл҃гоꙋтро́бенъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Гдⷭ҇и, ст҃ы́хъ твои́хъ па́мѧть дне́сь  ꙗ҆ви́сѧ, ꙗ҆́кѡ ра́й, и҆́же во є҆де́мѣ: въ не́й бо  ра́дꙋетсѧ всѧ̀ тва́рь, и҆ подае́ши на́мъ тѣ́хъ мл҃твами  ми́ръ и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Всест҃а́ѧ бцⷣе, во  вре́мѧ живота̀ моегѡ̀ не ѡ҆ста́ви менѐ: человѣ́ческомꙋ  предста́тельствꙋ не ввѣ́ри мѧ̀: но сама̀ застꙋпѝ, и҆  поми́лꙋй мѧ̀. 
По г҃-мъ стїхосло́вїи, сѣда́льны, гла́съ ѕ҃: 
Подо́бенъ: Всю̀ ѿложи́вше: 
Во всю̀ зе́млю ꙗ҆́кѡ мо́лнїѧ премꙋ́дрыхъ  оу҆ченикѡ́въ твои́хъ, влⷣко хрⷭ҇тѐ, и҆зы́де  сп҃си́тельное вѣща́нїе, и҆ ѡ҆зарѝ сꙋ́щыѧ во тьмѣ̀ и҆  лю́тыхъ, сы́ны днѐ и҆ свѣ́та на́съ содѣ́лавшее.  тѣ́мже тѧ̀ всѧ̀ тва́рь бл҃гоче́стнѡ сла́витъ. 
Мре́жею бж҃е́ственныѧ вѣ́ры лю́дїе преврати́вше  ры́барїе, и҆з̾ глꙋбины̀ сꙋ́етства и҆звлеко́ша всѣ́хъ,  и҆ преда́ша и҆́хъ бг҃ꙋ, бл҃гоче́ствꙋющихъ, и҆ того̀  при́снѡ велича́ющихъ. 
Сла́ва, и҆ ны́нѣ, бг҃оро́диченъ: Ст҃а́ѧ влⷣчце,  хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀  неизрече́ннѡ ро́ждшаѧ, молѝ со а҆пⷭ҇лы сщ҃е́нными  всегда̀ бл҃гость є҆гѡ̀, страсте́й на́съ и҆зба́вити, и҆  ѡ҆ставле́нїе на́мъ да́ти грѣхѡ́въ. 
Канѡ́нъ ст҃ы̑мъ сла̑внымъ и҆ всехва̑льнымъ а҆пⷭ҇лѡмъ.  Творе́нїе ѳеофа́ново, гла́съ ѕ҃: 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Свѣ́тъ бы́вше мі́рꙋ бг҃оглаго́ливїи, свѣ́тлыми  блиста́ньми ѡ҆зари́те на́съ: и҆ страсте́й и҆зба́вите  но́щи, и҆ мглы̀ и҆скꙋше́нїй, бг҃обл҃же́ннїи. [Два́жды.] 
Кнѧ́зи честны̑ѧ по все́й землѝ дх҃ъ ва́съ че́стнѡ  поста́ви, гдⷭ҇ни оу҆ч҃нцы̀: тѣ́мже воздꙋ́шнаго кнѧ́зѧ  побѣди́вше, вѣ̑рныѧ и҆збавлѧ́ете. 
Ѿ ѻ҆гнѧ̀ невеще́ственнагѡ, ꙗ҆́кѡ свѣтоза́рное  разже́гшесѧ оу҆́глїе, веще́ствєнныѧ моѧ̑ премꙋ́дрїи,  стра̑сти попали́те, къ свѣ́тꙋ безстра́стїѧ и҆ живота̀  наставлѧ́юще мѧ̀. 
Бг҃оро́диченъ: А҆пⷭ҇лъ мл҃твами, прⷪ҇рѡ́къ, и҆ мч҃нкъ,  и҆ ро́ждшїѧ тѧ̀ чⷭ҇тыѧ, гдⷭ҇и і҆и҃се, всѣ́хъ цр҃ю̀,  оу҆ще́дри лю́ди согрѣши́вшыѧ тѝ. 
Дрꙋгі́й канѡ́нъ ст҃о́мꙋ чꙋдотво́рцꙋ нїкола́ю,  [є҆го́же краегране́сїе. Шесто́е пѣ́нїе нїко́лае  прїимѝ] Творе́нїе і҆ѡ́сифово. Гла́съ ѕ҃. 
І҆рмо́съ: Чꙋ́вственный фараѡ́нъ пото́пленъ бы́сть со  всево́инствомъ: і҆и҃ль же проше́дъ посредѣ̀ мо́рѧ,  вопїѧ́ше: гдⷭ҇еви бг҃ꙋ на́шемꙋ пои́мъ, ꙗ҆́кѡ  просла́висѧ. 
На нб҃сѣ́хъ живы́й ра́достнѡ ѻ҆́тче премꙋ́дре, на  землѝ вѣ́рою согла́снѡ тебѐ пою́щихъ, всѧ́кꙋю ско́рбь  се́рдца лꙋка́вꙋю разженѝ хода́тайствомъ твои́мъ. 
На стра̑сти врє́дныѧ, на врагѝ тлетвѡ́рныѧ, на  всѧ́кꙋю льсти́вагѡ ѕло́бꙋ, оу҆крѣпѝ ны́нѣ ѻ҆́тче  нїко́лае, къ покро́вꙋ твоемꙋ̀ ст҃о́мꙋ вѣ́рою  притека́ющыѧ. 
Оу҆ѧ́звленныхъ на́съ ѿ неви́димыхъ стрѣлє́цъ,  врачевство́мъ твоеѧ̀ нїко́лае, мл҃твы претворѝ, ꙗ҆́кѡ  да здра́вѡ ходи́ти на́мъ по пꙋтє́мъ гдⷭ҇нимъ. 
Бг҃оро́диченъ: И҆́же сы́й со ѻ҆ц҃е́мъ соприсносꙋ́щный  сн҃ъ, напослѣ́докъ восхотѣ́въ всели́сѧ въ ложесна̀  твоѧ̑ на на́ше бцⷣе, вѣ́рныхъ ѿрожде́нїе: тѣ́мже  воспѣва́емъ тѧ̀. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Бж҃е́ственный дх҃ъ ва́шѧ ѧ҆зы́ки и҆звари́въ  наше́ствїемъ стра́шнымъ, сокрꙋшє́нныѧ человѣ́ки къ  животꙋ̀ ѡ҆бновлѧ́етъ ва́ми, сла́внїи а҆пⷭ҇ли. [Два́жды.] 
Въ ра́зꙋмѣ согрѣша́ѧй, ко́е ѡ҆брѧ́щꙋ поми́лованїе  сло́ве, въ де́нь сꙋ́дный; сегѡ̀ ра́ди вопїю́ ти: твои́хъ  ра́ди оу҆чєни́къ оу҆ще́дри мѧ̀ самоѡсꙋжде́ннаго. 
Оу҆подо́бльшїисѧ хрⷭ҇тѡ́вымъ сп҃си́тєльнымъ  страсте́мъ, дꙋшѝ моеѧ̀ стра̑сти лѣ̑тныѧ и҆ лю̑тыѧ  и҆сцѣли́те, вра́чеве сꙋ́ще сла́внїи а҆пⷭ҇ли. 
Бг҃оро́диченъ: Согрѣши́вшаго мѧ̀ хрⷭ҇тѐ, бцⷣы ра́ди  и҆ твои́хъ а҆пⷭ҇лъ, ѡ҆брати́въ ꙗ҆́кѡ бг҃ъ поми́лꙋй, и҆  ѻ҆гнѧ̀ вѣ́чнагѡ сп҃се, свободѝ. 
И҆́нъ 
І҆рмо́съ: На тве́рдѣмъ вѣ́ры твоеѧ̀ ка́мени  помышле́нїе оу҆тверди́въ дꙋшѝ моеѧ̀, оу҆твердѝ гдⷭ҇и:  тѧ́ бо и҆́мамъ бл҃же, прибѣ́жище и҆ оу҆твержде́нїе. 
Побѣ̑ды ꙗ҆́вѣ на дꙋшетлѣ̑нныѧ стра̑сти прїѧ́лъ  є҆сѝ, нїко́лае всебл҃же́нне: ѿ ни́хже ѕлѣ̀ всегда̀  побѣжда́емыхъ на́съ твои́ми мл҃твами и҆зба́ви. 
Оу҆́ды плѡтскі́ѧ оу҆мертви́въ воздержа́нїемъ, къ  жи́зни преше́лъ є҆сѝ нестарѣ́ющейсѧ, ю҆́же и҆ на́мъ  воспрїѧ́ти моли́сѧ, мꙋ́дре, ра́достнѡ восхвалѧ́ющымъ тѧ̀. 
Посѣща́ти на́съ ѿ нбⷭ҇ныѧ высоты̀ не преста́й  ст҃и́телю, ѿгонѧ̀ всю̀ жите́йскꙋю тѣснотꙋ̀, къ бг҃ꙋ  твои́ми мл҃твами. 
Бг҃оро́диченъ: Разрѣше́нїе на́мъ грѣхѡ́въ да́ти  чⷭ҇таѧ и҆зба́вителѧ оу҆молѝ, помраче́нїе всѐ ѿ дꙋ́шъ  на́шихъ при́снѡ твои́ми мл҃твами разгонѧ́ющи. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  честна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Приста̑нища бл҃гоꙋти̑шнаѧ, приста̑нища небꙋ̑рнаѧ, къ  ти́хомꙋ мѧ̀ приста́нищꙋ доведи́те, прегрѣше́нїй лю́тыхъ  треволне́нїемъ ѡ҆бꙋрева́ема. [Два́жды.] 
Дꙋшѐ моѧ̀, воздохнѝ, дꙋшѐ моѧ̀, прослези́сѧ:  смире́нное се́рдце моѐ бл҃го́мꙋ ѿню́дъ прилѣпи́сѧ,  ꙗ҆́кѡ да бꙋ́дꙋщагѡ тѧ̀ пла́мене и҆ мꙋ́ки и҆зба́витъ  бг҃ъ. 
Сп҃са гдⷭ҇а моли́те, сп҃си́телїе сꙋ́ще человѣ́кѡвъ  всеблаже́ннїи а҆пⷭ҇ли: да на́съ сп҃се́тъ ѿ и҆скꙋше́нїй  ѕлы́хъ ꙗ҆́кѡ чл҃вѣколю́бецъ. 
Бг҃оро́диченъ: Дв҃о пречⷭ҇таѧ, дв҃о непоро́чнаѧ, со  а҆пⷭ҇лы ѡ҆ на́съ мольбꙋ̀ сотворѝ: ꙗ҆́кѡ да и҆зба́вимсѧ  лю́тыхъ и҆скꙋше́нїй и҆ бѣ́дъ. 
И҆́нъ 
І҆рмо́съ: Оу҆слы́шахъ слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ оу҆жасо́хсѧ: сла́ва си́лѣ  твое́й гдⷭ҇и. 
Оу҆врачꙋ́й свѧ́те, оу҆ѧ́звленое ѿ льсти́вагѡ  неиспра́вленое се́рдце моѐ, оу҆моли́въ бл҃года́вца бг҃а  на́шего, нїко́лае. 
Сокрꙋши́лъ є҆сѝ ка̑пища поги́бели, хрⷭ҇то́въ  оу҆го́дниче: тѣ́мже вѣ́рою молю́ тѧ нїко́лае, оу҆ма̀  моегѡ̀ ѕлѡ́бныѧ кꙋмі́ры потребѝ. 
Мѷродохнове́ненъ бы́лъ є҆сѝ првⷣными дѣлесы̀  бг҃омꙋ́дре, и҆ въ мѵ́рѣхъ оу҆краси́лъ є҆сѝ прⷭ҇то́лъ,  ѻ҆́тче ст҃и́телю нїко́лае. 
Бг҃оро́диченъ: Безневѣ́стнаѧ влⷣчце, бл҃гослове́ннаѧ  бг҃ороди́тельнице, пою́щыѧ тѧ̀ сп҃са́й ѿ всѧ́кагѡ  вре́да, є҆ди́на человѣ́кѡвъ помо́щнице. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Пꙋ́ть вводѧ́щїй въ живо́тъ, ѕѣлѡ̀ тѣснѣ́йшимъ  ше́ствїемъ и҆скꙋше́нїй и҆ скорбе́й, оу҆ченицы̀ сло́ва  ꙗ҆́вѣ ходи́вшїи, стезю̀ дꙋшѝ моеѧ̀ оу҆гла́дите.  [Два́жды.] 
Свѣти́льницы бж҃е́ственнагѡ восто́ка, и҆зба́вите мѧ̀  ѿ тьмы̀ страсте́й, и҆ сласте́й помраче́нїѧ, и҆  напа́стей, и҆ ѡ҆бстоѧ́нїй, и҆ бꙋ́ри, и҆ бѣ́дъ, хрⷭ҇тѡ́вы  а҆пⷭ҇ли. 
Сви́тцы сло́ва бг҃озра́чнїи, въ кни́зѣ мѧ̀ живо́тнѣй  написа́тисѧ моли́те, а҆пⷭ҇ли, грѣхѡ́въ мои́хъ ѕло́е  растерза́юще писа́нїе мл҃твами ва́шими. 
Бг҃оро́диченъ: Сп҃се́нїе моѐ и҆ оу҆пова́нїе, сп҃си́  мѧ оу҆пова́ющаго на тѧ̀, всѣ́хъ оу҆пова́нїе  непосты́дное, ꙗ҆́же къ сн҃ꙋ твоемꙋ̀ мольба́ми, и҆  бж҃е́ственныхъ оу҆чєни́къ, ѻ҆трокови́це є҆ди́на  всепѣ́таѧ. 
И҆́нъ 
І҆рмо́съ: Свѣ́тъ возсїѧ́вый мі́рꙋ хрⷭ҇тѐ, просвѣтѝ  се́рдце моѐ ѿ но́щи тебѣ̀ зовꙋ́ща, и҆ сп҃си́ мѧ. 
Дрема́нїемъ лѣ́ности ѡ҆держи́ма, оу҆се́рднѡ мѧ̀  оу҆стро́й сщ҃е́нными хода́тайствы твои́ми, нїко́лае. 
І҆и҃са сп҃са оу҆молѝ, ст҃и́телю нїко́лае, вѣ́чнагѡ  мѧ̀ и҆зба́вити мꙋче́нїѧ. 
Мїрски́хъ мѧ̀ собла̑знъ соблюдѝ, и҆ ѿ бѣсо́вскагѡ  ѡ҆ѕлобле́нїѧ, мл҃твами твои́ми, ст҃и́телю нїко́лае. 
Бг҃оро́диченъ: Є҆́же бы́ти на́мъ подава́ѧй, въ твою̀  оу҆тро́бꙋ всели́сѧ бцⷣе: є҆го́же молѝ сп҃стѝ на́съ. 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀  прите́къ, вопїю́ ти: возведѝ ѿ тлѝ живо́тъ мо́й,  многомлⷭ҇тиве. 
Ꙗ҆́кѡ скрижа̑ли бг҃опи̑саннаѧ дх҃а, ꙗ҆́вѣ честна̑ѧ  законоположє́нїѧ сла́внїи, въ дꙋша́хъ и҆мѣ́сте  нело́жнѡ: и҆́миже въ писа́нїихъ оу҆праздни́сте зако́нъ,  мі́ръ сп҃сше. [Два́жды.] 
Дꙋшѐ согрѣша́ющи, ѻ҆бы́чаємъ же ѕлы̑мъ  оу҆мовре́днѡ рабо́тающи, ѡ҆браще́нїемъ ѡ҆брати́сѧ, и҆  гдⷭ҇еви ще́дромꙋ возопі́й: а҆пⷭ҇лъ ра́ди сло́ве, сп҃си́  мѧ. 
Ѻ҆вца́мъ дєсны́мъ сочета́й мѧ̀, во оу҆жа́сномъ и҆  стра́шномъ прише́ствїи твое́мъ, и҆збра̑ннымъ твои̑мъ,  моли́твами бж҃е́ственныхъ проповѣ̑дникъ твои́хъ,  закла́выйсѧ за всѣ́хъ а҆́гнче неѕло́бивый. 
Бг҃оро́диченъ: Ли́къ мо́литъ тѧ̀ безпло́тныхъ слꙋ́гъ,  сн҃е бж҃їй пребезнача́льне, мо́литъ тѧ̀ собо́ръ  оу҆ченикѡ́въ съ ро́ждшею тѧ̀, лю́демъ твои̑мъ пода́ждь  млⷭ҇ти твоѧ̑. 
И҆́нъ 
І҆рмо́съ: Ки́томъ пожре́нъ грѣхо́внымъ, вопїю̀ тебѣ̀  хрⷭ҇тѐ: ꙗ҆́кѡ прⷪ҇ро́ка и҆з̾ и҆стлѣ́нїѧ мѧ̀ свободѝ. 
Свѣти́льника тѧ̀ разꙋ́мнаго и҆мꙋ́щи тва́рь нїко́лае,  просвѣща́етсѧ зарѧ́ми неисче́тныхъ чꙋде́съ твои́хъ. 
Недрема́нный мл҃твенниче, къ тебѣ̀ притека́ющымъ  нїко́лае, ѿ сна̀ ѕла́гѡ лѣ́ности и҆зба́ви мѧ̀. 
И҆зба́вилъ є҆сѝ дре́вле мꙋ́дре, хотѧ́щыѧ непра́веднѡ  оу҆мре́ти: та́кожде и҆ менѐ и҆зба́ви ѿ бѣ́дъ и҆  прегрѣше́нїй, нїко́лае. 
Бг҃оро́диченъ: Дв҃о є҆ди́на чⷭ҇таѧ ѡ҆бра́дованнаѧ,  помози́ ми, при́снѡ ѡ҆бꙋрева́емꙋ жите́йскими напа́стьми. 
Пѣ́снь з҃ 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Оу҆́дицею сло́ва а҆пⷭ҇ли, и҆звле́кше всѣ́хъ и҆з̾  глꙋбины̀ пре́лести, приведо́сте къ закла́вшемꙋсѧ сло́вꙋ  на́съ ра́ди, пою́ще є҆мꙋ̀: бл҃гослове́нъ бг҃ъ ѻ҆тє́цъ  на́шихъ. [Два́жды.] 
Ꙗ҆́вльшемꙋсѧ ве́щїю тѣле́сною а҆пⷭ҇ли,  нехода́тайственнѣ бесѣ́довавше, просвѣти́стесѧ  свѣтода́тельными блиста́ньми є҆гѡ̀. тѣ́мже мѧ̀  просвѣти́те вопїю́ща: бл҃гослове́нъ бг҃ъ ѻ҆тє́цъ  на́шихъ. 
Па́стырѧ до́браго оу҆моли́те бж҃е́ственнїи  оу҆ч҃нцы̀, въ гора́хъ мѧ̀ заблꙋ́ждшаго престꙋпле́нїѧ  взыска́ти, и҆ сп҃стѝ вопїю́щаго прилѣ́жнѡ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: Со прⷪ҇ро́ки, а҆пⷭ҇лы же и҆ мч҃нки,  дв҃о, є҆го́же родила̀ є҆сѝ, молѝ, земны́хъ мѧ̀  и҆зба́вити ѕѡ́лъ, и҆ прича́стника нбⷭ҇ныхъ бла̑гъ бы́ти  мѧ̀ сподо́би влⷣчце. 
И҆́нъ 
І҆рмо́съ: Прпⷣбныхъ твои́хъ ѻ҆трокѡ́въ мл҃твꙋ  оу҆слы́шавый, и҆ пе́щь горѧ́щꙋю ѡ҆роси́вый,  бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. 
Си́лою бж҃їею пребл҃же́нне, є҆реті́чествꙋющихъ полкѝ  попра́лъ є҆сѝ, и҆ ѿ тѣ́хъ пре́лести ста́до твоѐ  сп҃слъ є҆сѝ, нїко́лае. 
Ꙗ҆вле́йсѧ пла́вающымъ, и҆ тво́й гра́дъ препита́лъ  є҆сѝ стра́ждꙋщъ: дꙋшетлѣ́ннагѡ мѧ̀ гла́да и҆зба́ви,  мл҃твами твои́ми, ѻ҆́тче нїко́лае. 
Оу҆твердѝ ѻ҆́тче, мл҃твами твои́ми тебѐ  призыва́ющыѧ на по́мощь нїко́лае, оу҆тиша́ѧ бѣсо́вскꙋю  лꙋка́вꙋю бꙋ́рю. 
Бг҃оро́диченъ: Влⷣчце всѣ́хъ человѣ̑къ, ст҃а́ѧ  бцⷣе, рабо́ты мѧ̀ стра́стныѧ твои́ми мл҃твами до конца̀  свободѝ. 
Пѣ́снь и҃ 
І҆рмо́съ: И҆з̾ пла́мене прпⷣбнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ:  всѧ̑ бо твори́ши хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Мл҃твъ серпо́мъ ѡ҆чи́стите пле́велы всѧ̑ мы́сли моеѧ̀,  бж҃е́ственнїи дѣ́латели сп҃сѡвы а҆пⷭ҇ли: ꙗ҆́кѡ да  сп҃си́тельнагѡ плода̀ принесꙋ̀ кла́съ. [Два́жды.] 
Ѡ҆лѧденѣ̑вшаѧ сердца̀ ѡ҆бнови́сте ра́ломъ сло́ва, и҆  всѣ́ѧвше оу҆че́нїе честно́е, кла́съ стори́чествꙋющъ  спа́сшихсѧ пожа́сте, бг҃ови́дцы. 
Вра́жїю ѕло́бꙋ оу҆спи́вше, оу҆снꙋ́ли є҆стѐ сно́мъ  пра́ведныхъ подо́бнымъ, неꙋсы́пнїи ѡ҆ на́съ мл҃твєнницы  бы́вше оу҆ч҃нцы̀ сло́ва, во всѧ̑ вѣ́ки. 
Бг҃оро́диченъ: Ѻ҆гнѧ̀ негаси́магѡ и҆зба́ви мѧ̀ гдⷭ҇и,  прⷪ҇рѡ́къ, и҆ мч҃нкъ, и҆ а҆пⷭ҇лъ твои́хъ, и҆ во  оу҆тро́бꙋ вмѣсти́вшїѧ тѧ̀ неизрече́ннѡ, дв҃ы  неискꙋсомꙋ́жныѧ, ще́дре, мл҃твами. 
И҆́нъ 
І҆рмо́съ: Прпⷣбнїи твоѝ ѻ҆́троцы въ пещѝ херꙋві́мы  подража́хꙋ, трист҃ꙋ́ю пѣ́снь воспѣва́юще:  бл҃гослови́те, по́йте, и҆ превозноси́те во всѧ̑ вѣ́ки. 
На высотꙋ̀ житїѧ̀ свѣтлѣ́йшагѡ восте́къ ꙗ҆ви́лсѧ  є҆сѝ, и҆ зна́емь вселе́ннѣй бг҃оно́сне, чꙋдодѣѧ́нїи  разли́чными просвѣща́ѧ сꙋ́щихъ во тьмѣ̀, нїко́лае. 
Ѡ҆бл҃годатѝ бж҃е́ственнѣ бо́дрствꙋющыѧ, тѧ̀ чтꙋ́щыѧ  нїко́лае: оу҆спѝ ѕло́бꙋ враждꙋ́ющихъ человѣ̑къ, на  на́съ находѧ́щихъ, бл҃же́нне. 
И҆́же всѧ̑ сѣ̑ти вра̑жїѧ крѣ́постїю сокрꙋши́въ  дꙋхо́вною, ѿ тѣ́хъ и҆зба́ви мѧ̀ твои́ми мл҃твами,  ѡ҆кормлѧ́ѧ живо́тъ мо́й бг҃омꙋ́дре, ст҃и́телю нїко́лае. 
Бг҃оро́диченъ: Пое́мъ тѧ̀ дв҃о бг҃ороди́тельнице,  є҆ѧ́же ра́ди клѧ́тва непло́дна бы́сть и҆ бл҃гослове́нїе  всѣ̑мъ прїи́де, вѣ́дꙋщымъ тѧ̀ є҆ди́нꙋ мт҃рь бг҃а  на́шегѡ безмꙋ́жнꙋю. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: съ припѣ́вы, и҆ покло́ны. 
Пѣ́снь ѳ҃ 
І҆рмо́съ: Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Бг҃а человѣ́кѡмъ прїѡбщи́вшасѧ, и҆ ме́ртвенное  совокꙋпле́нїемъ без̾ сравне́нїѧ ѡ҆божи́вшаго, во все́мъ  мі́рѣ проповѣ́давше, всѣ́хъ безбо́жныѧ пре́лести  свободи́сте: тѣ́мже оу҆бл҃жа́еми є҆стѐ при́снѡ  бж҃е́ственнїи а҆пⷭ҇ли. [Два́жды.] 
Хрⷭ҇то́вꙋ стрⷭ҇ть и҆з̾ѡбрази́вше а҆пⷭ҇ли, страстьмѝ  тѣлесѐ разли́чными, пло́ти моеѧ̀ стра̑сти  оу҆мертви́те: и҆ и҆знемо́гшꙋю, и҆ бѣ́дствꙋющꙋю, и҆  оу҆мерщвле́нꙋю мою̀ дꙋ́шꙋ ѡ҆животвори́те. 
Пꙋ́ть бꙋ́ди мѝ наставлѧ́ющїй мѧ̀ къ незаблꙋ́дномꙋ  пꙋтѝ за́повѣдей твои́хъ чл҃вѣколю́бче, въ про́пасть  грѣхо́внꙋю впа́дшемꙋ: и҆ заблꙋжда́ющꙋ, и҆ оу҆кло́ншꙋсѧ  къ пꙋтє́мъ лꙋка̑вымъ, и҆ бѣ́дствꙋющꙋ. 
Бг҃оро́диченъ: Ли́ки а҆́гг҃лъ и҆ а҆рха̑гг҃лъ же,  вла̑сти и҆ си̑лы, нача̑ла, гдⷭ҇ствїѧ, херꙋві́ми и҆  серафі́ми и҆ прⷭ҇то́ли, хрⷭ҇тѐ, собо́ръ а҆пⷭ҇лъ, съ  ро́ждшею тѧ̀, мо́лѧтсѧ тебѣ̀ є҆ди́не цр҃ю̀, сп҃сѝ  рабы̑ твоѧ̑. 
И҆́нъ 
І҆рмо́съ: Є҆́же ра́дꙋйсѧ ѿ а҆́гг҃ла прїи́мшаѧ, и҆  ро́ждшаѧ созда́телѧ твоего̀, дв҃о, сп҃си́ тѧ велича́ющыѧ. 
Ст҃и́телей оу҆добре́нїе, чꙋде́съ и҆сто́чниче  нїко́лае, оу҆молѝ бг҃а чл҃вѣколю́бца, ѡ҆брѣстѝ на́мъ  грѣхѡ́въ ѡ҆ставле́нїе. 
Ꙗ҆́коже дре́вле оу҆́зники и҆зба́вилъ є҆сѝ ѿ  сме́рти: та́кѡ и҆ на́съ и҆зба́ви и҆скꙋше́нїй жите́йскихъ,  нїко́лае. 
Ты̀ въ мѵ́рѣхъ лѷкі́йскихъ погребе́нъ бы́лъ є҆сѝ,  мѵ́ро то́чиши всегда̀ нїко́лае, ѕловѡ́нїѧ страсте́й  ѿгонѧ́ѧ при́снѡ. 
Зижди́телѧ прише́ствїе при две́рехъ, не лѣни́сѧ дꙋшѐ  моѧ̀, но возопі́й: нїкола́а мл҃твами хрⷭ҇тѐ, сп҃си́ мѧ. 
Бг҃оро́диченъ: Свѣ́тъ ро́ждшаѧ всепѣ́таѧ, се́рдца  моегѡ̀ зѣ́ницꙋ ѡ҆слѣ́пшꙋю просвѣтѝ: да пою́ тѧ и҆́же  тебѐ ра́ди сп҃са́емь. 
Та́же, Досто́йно є҆́сть: и҆ покло́нъ. Є҆ктенїа̀,  свѣти́ленъ и҆ ѱалмы̀ ѻ҆бы̑чныѧ. 
На стїхо́внѣ стїхи̑ры а҆пⷭ҇лѡмъ, гла́съ ѕ҃: 
Бꙋ́рю оу҆тиши́вше ле́сти бѣсо́вскїѧ мꙋ́дрѣ въ  тишинꙋ̀ а҆пⷭ҇ли хрⷭ҇то́ви, ве́сь мі́ръ наста́висте въ  вѣ́рꙋ правосла́внꙋю, и҆ ны́нѣ моли́тесѧ ѡ҆ дꙋша́хъ  на́шихъ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ, и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Па́мѧть премꙋ́дрыхъ оу҆чєни́къ хрⷭ҇та̀ цр҃ѧ̀  на́шегѡ, досто́йнѡ пѣ́сньми почти́мъ вѣ́рнїи: ті́и бо  трⷪ҇ческꙋю вѣ́рꙋ въ мі́рѣ проповѣ́даша. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: И҆збра̑нныѧ оу҆дивѝ и҆ ст҃ы̑ѧ бг҃ъ на́шъ.  ра́дꙋйтесѧ и҆ весели́тесѧ всѝ рабѝ є҆гѡ̀, ва́мъ бо  оу҆гото́ва вѣнцы̀ и҆ црⷭ҇твїе своѐ: но мо́лимъ вы̀, и҆  на́съ не забꙋ́дите. 
Сла́ва, и҆ ны́нѣ, бг҃оро́диченъ: Преложе́нїе  скорбѧ́щихъ, премѣне́нїе болѧ́щихъ є҆сѝ бцⷣе  всепѣ́таѧ, сп҃сѝ гра́дъ и҆ лю́ди, бори́мыхъ  оу҆мире́нїе, ѡ҆бꙋрева́емыхъ тишина̀, є҆ди́на  предста́тельнице вѣ́рныхъ. 
Та́же, Бл҃го є҆́сть: И҆ Трист҃о́е. По Ѻ҆́ч҃е на́шъ:  Тропарѝ, и҆ є҆ктенїа̀: и҆ ча́съ пе́рвый, и҆ ѱалмы̀  ѻ҆бы̑чныѧ, и҆ про́чее, и҆ ѿпꙋ́стъ. 
Въ четверто́къ бл҃жє́нны, гла́съ ѕ҃: 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ, и҆ сп҃си́ мѧ, ꙗ҆́кѡ є҆ди́нъ  чл҃вѣколю́бецъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ꙗ҆́кѡ лꙋчы̀ та̑йныѧ, проте́кше въ мі́рѣ а҆пⷭ҇ли  сла́внїи, человѣ́ческїй ро́дъ вѣ́рою просвѣти́ли  є҆стѐ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Ꙗ҆́кѡ ѻ҆́блацы ѡ҆кропи́ли є҆стѐ во́дꙋ въ мі́рѣ,  бж҃е́ственнагѡ ра́зꙋма, просвѣще́ннїи гдⷭ҇ни а҆пⷭ҇ли. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мꙋче́нїѧ ѻ҆гню̀ приближа́ющесѧ, бж҃е́ственнꙋю ро́сꙋ  прохлажда́ющꙋю ва́съ, ѿ бг҃а воспрїѧ́сте мч҃нцы. 
Сла́ва: Ст҃ѣ́й и҆ чⷭ҇тнѣ́й трⷪ҇цѣ, вѣ́рнїи  покланѧ́ющесѧ, согла́снѡ возопїи́мъ: а҆пⷭ҇лъ мольба́ми  сп҃сѝ всѣ́хъ на́съ. 
И҆ ны́нѣ: Ро́ждшаѧ сло́во па́че словесѐ бцⷣе,  ѻ҆ц҃ꙋ̀ собезнача́льнаго, того̀ молѝ сп҃сти́сѧ дꙋша́мъ  на́шымъ. 


Въ четверто́къ ве́чера, 
стїхи̑ры подѡ́бны крⷭ҇тныѧ, гла́съ ѕ҃: 
Подо́бенъ: Тридне́внѡ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Долготерпѣли́ве и҆ чл҃вѣколю́бче бж҃е мо́й,  многомлⷭ҇тиве и҆ ще́дре, ка́кѡ претерпѣ́лъ є҆сѝ  закала́нїе и҆ оу҆мерщвле́нїе на дре́вѣ, за ро́дъ  человѣ́ческїй; славосло́вимъ твоѐ бл҃гоꙋтро́бїе. 
Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Заꙋшє́нїѧ претерпѣ́лъ є҆сѝ, и҆ распѧ́тїе  долготерпѣли́ве, и҆ оу҆ничижє́нїѧ, хотѧ̀ всѣ́хъ  и҆зба́вити лестца̀, є҆ди́не живода́вче, и҆ всѧ̑ терпи́ши  пребл҃гі́й. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Возше́лъ є҆сѝ па́стырю, на крⷭ҇тъ, и҆ просте́рлъ  є҆сѝ рꙋ́цѣ, вопїѧ̀: прїиди́те ко мнѣ̀, и҆  просвѣти́тесѧ человѣ́цы, и҆̀же пре́лестїю  помрачи́вшїисѧ: а҆́зъ бо свѣ́тъ є҆́смь. сла́ва тебѣ̀  є҆ди́не свѣтопода́телю. 
И҆́ны стїхи̑ры подѡ́бны бг҃оро́дичны, гла́съ то́йже: 
Подо́бенъ: Ѿча́ѧннаѧ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Преклоне́ннꙋ тѧгча́йшею тѧгото́ю прегрѣше́нїй дꙋ́шꙋ  мою̀, и҆ слѧ́ченнꙋю возста́ви дв҃о, ты́ бо низве́ржєнныѧ  возставлѧ́юща сп҃са и҆́маши, повинꙋ́ющасѧ оу҆до́бнѡ  мт҃рнемꙋ дерзнове́нїю: и҆ раздерѝ твои́мъ хода́тайствомъ  грѣхо́вное рꙋкописа́нїе, молю́сѧ, за ве́лїю твою̀  млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Ѿча́ѧннаго грѣхмѝ и҆ ѡ҆скверне́на беззако́ньми,  презрѣ́вшаго бж҃їѧ повелѣ̑нїѧ ви́ждь, и҆ не ѿве́ржи  менѐ ѿ лица̀ твоегѡ̀: ты́ бо є҆сѝ бцⷣе,  оу҆пова́нїе моѐ, и҆ предста́тельнице. тѣ́мже вонмѝ  мои̑мъ моле́нїємъ, и҆ ѿ всѧ́кїѧ мѧ̀ скве́рны ѡ҆чи́сти,  за ве́лїю твою̀ млⷭ҇ть. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ѿве́рзи мѝ двє́ри покаѧ́нїѧ, да́ждь мѝ прест҃а́ѧ  и҆сто́чникъ сле́зъ, пода́ждь оу҆миле́нїе и҆  цѣломꙋ́дренное се́рдце: тебе́ бо є҆ди́нꙋ и҆звѣ́стное  предста́тельство написꙋ́ю, всѧ́кое на тѧ̀ ча́ѧнїе моѐ  возношꙋ̀. не ѿри́ни менѐ посра́млена, но прїимѝ, и҆  сп҃сѝ влⷣчце, за ве́лїю твою̀ млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Тридне́внѡ: 
Зрѧ́щи тѧ̀ пречⷭ҇таѧ, на дре́вѣ пригвожда́ема  вопїѧ́ше: ѽ сн҃е мо́й и҆ бж҃е, что̀ пресла́вное твоѐ,  и҆ слы́шанїе стра́нное, є҆́же претерпѣва́еши за мно́гꙋю  млⷭ҇ть; 
Та́же, Свѣ́те ти́хїй: Прокі́менъ днѐ: По́мощь моѧ̀  ѿ гдⷭ҇а, сотво́ршагѡ нб҃о и҆ зе́млю. Сті́хъ: Возведо́хъ  ѻ҆́чи моѝ въ го́ры, ѿню́дꙋже прїи́детъ по́мощь моѧ̀.  Сподо́би гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ ѕ҃: 
Крⷭ҇тъ тво́й гдⷭ҇и, жи́знь и҆ застꙋпле́нїе лю́демъ  твои̑мъ є҆́сть: и҆ на́нь надѣ́ющесѧ, тебѐ  распе́ншагосѧ пло́тїю бг҃а на́шего пое́мъ: поми́лꙋй  на́съ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Крⷭ҇тъ тво́й гдⷭ҇и, ра́й ѿве́рзе ро́дꙋ  человѣ́ческомꙋ: и҆ ѿ и҆стлѣ́нїѧ и҆зба́вльшесѧ, тебѐ  распе́ншагосѧ пло́тїю бг҃а на́шегѡ пое́мъ: поми́лꙋй  на́съ. 
Сті́хъ: Поми́лꙋй на́съ гдⷭ҇и поми́лꙋй на́съ, ꙗ҆́кѡ по  мно́гꙋ и҆спо́лнихомсѧ оу҆ничиже́нїѧ, наипа́че напо́лнисѧ  дꙋша̀ на́ша поноше́нїѧ гобзꙋ́ющихъ, и҆ оу҆ничиже́нїѧ  го́рдыхъ. 
Мч҃нченъ: Мч҃нцы твоѝ гдⷭ҇и, не ѿверго́шасѧ тебѐ,  ни ѿстꙋпи́ша ѿ за́повѣдей твои́хъ: тѣ́хъ мл҃твами  поми́лꙋй на́съ. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Тридне́внѡ воскрⷭ҇лъ є҆сѝ хрⷭ҇тѐ: 
Предстоѧ́щи оу҆ дре́ва и҆ногда̀ во вре́мѧ распѧ́тїѧ,  дв҃а съ дѣ́вственнымъ оу҆ч҃нко́мъ, и҆ пла́чꙋщи  вопїѧ́ше: оу҆вы̀ мнѣ̀, ка́кѡ стра́ждеши, всѣ́хъ  хрⷭ҇тѐ сы́й безстра́стїе; 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Въ четверто́къ на повече́рїи, 
канѡ́нъ прест҃ѣ́й бцⷣѣ, [є҆гѡ́же краегране́сїе  си́це: Да́ждь мѝ дв҃о сле́зы покаѧ́нїѧ.] Гла́съ ѕ҃. 
Пѣ́снь а҃ 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Прїимѝ дв҃о, мольбꙋ̀ мою̀ и҆з̾ оу҆́стъ  недосто́йныхъ, ѿ скве́рныхъ оу҆сте́нъ дерзнове́ннѡ  приноси́ти оу҆стреми́вшагѡсѧ: и҆ свѣ́тъ оу҆миле́нїѧ,  чⷭ҇таѧ, ѡ҆зарѝ рабꙋ̀ твоемꙋ̀. 
Тꙋ̑чи сле́зъ мѝ пода́ждь, твои́ми мл҃твами дв҃о мт҃и  чⷭ҇таѧ: ꙗ҆́кѡ да пла́чꙋ те́плѣ, ѡ҆ и҆́хже содѣ́лахъ на  землѝ, и҆ оу҆бѣ́гнꙋ тобо́ю мꙋ́ки всѧ́кїѧ. 
Сла́ва: Моегѡ̀ рыда́нїѧ не ѿри́ни, ꙗ҆́же  и҆сто́чникъ млⷭ҇рдїѧ ро́ждшаѧ: но млⷭ҇тивнѡ бл҃га́ѧ,  твои́мъ млⷭ҇тивнымъ ѻ҆́комъ бцⷣе, дꙋшѝ моеѧ̀ стра̑сти  и҆сцѣлѝ. 
И҆ ны́нѣ: Стена́нїемъ пла́чисѧ дꙋшѐ моѧ̀, и҆ себѐ  ѿню́дъ рыда́й, покланѧ́ющисѧ мт҃ри бж҃їи, и҆  глаго́лющи: менѐ пови́ннаго и҆зба́ви мꙋ́ки стра́шныѧ. 
Пѣ́снь г҃ 
І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Нѣ́сть и҆́нъ ꙗ҆́коже а҆́зъ прегрѣши́въ прест҃а́ѧ  чⷭ҇таѧ, порабо́щьсѧ ѕло́бами безмѣ́рныхъ помышле́нїй: но  на тѧ̀ надѣ́ѧвсѧ молю̀, си́хъ мѧ̀ и҆схитѝ. 
Сѐ наидо́ша на мѧ̀ ꙗ҆́кѡ ра̑ны, всѧ̑ вра̑жїѧ ѕлѡ́бы  ѡ҆тѧготѣ́вше, и҆ ѕѣлѡ̀ возсмердѣ́ша, и҆ дꙋ́шꙋ ведꙋ́тъ  на всѧ́ко паде́нїе. 
Сла́ва: Мно́гое мно́жество мои́хъ прегрѣше́нїй: сегѡ̀  ра́ди прест҃а́ѧ, вѣ́рою припа́даѧ, вопїю́ ти смире́нный:  въ ча́съ стра́шный оу҆моли́ти, є҆го́же воплоти́ла  є҆сѝ. 
И҆ ны́нѣ: Ст҃а́ѧ бцⷣе, менѐ пови́ннаго всѧ́комꙋ  ѡ҆сꙋжде́нїю и҆змѝ, дерзнове́нїе къ бг҃ꙋ ꙗ҆́кѡ и҆мꙋ́щи  мт҃рне, и҆ черто́гꙋ сегѡ̀ оу҆чини́ мѧ. 
Пѣ́снь д҃ 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста, ѡ҆ гдⷭ҇ѣ пра́зднꙋющи. 
И҆сто́чникъ мѝ сле́зъ да́рꙋй влⷣчце, ꙗ҆́кѡ да  ѿмы́ю скве́рнꙋ смире́нныѧ дꙋшѝ моеѧ̀, и҆ ѡ҆брѧ́щꙋ  добро́тꙋ, ю҆́же погꙋби́хъ совѣ́томъ ѕмїи́нымъ. 
Бж҃е мо́й млⷭ҇рде, бж҃е чл҃вѣколю́бче, воли́телю  млⷭ҇ти, ны́нѣ на мѧ̀ и҆злі́й твою̀ млⷭ҇ть: мо́литъ тѧ̀  наде́жда и҆ застꙋ́пница моѧ̀, мт҃и твоѧ̀. 
Сла́ва: Менѐ блꙋ́днаго, менѐ оу҆жа́снаго, без̾  оу҆ма̀ и҆ безстꙋ́днѡ мно́гѡ согрѣ́шша къ тебѣ̀,  пренепоро́чнаѧ, оу҆ще́дривши сп҃сѝ, и҆ гее́нны  свободѝ. 
И҆ ны́нѣ: Па́жить потребѝ сме́рти, ро́ждши жи́знь  всѧ́ческихъ. тѣ́мже и҆ а҆́зъ зовꙋ́ ти: согрѣши́хъ,  сп҃си́ мѧ чⷭ҇таѧ, мт҃рними твои́ми мольба́ми. 
Пѣ́снь є҃ 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Поми́лꙋй мѧ̀ чⷭ҇таѧ, на тѧ̀ всю̀ наде́ждꙋ мою̀  возложи́вшаго: и҆ оу҆ще́дри, вѣ́рою взыва́ю тѝ,  презрѣ́вши дꙋшѝ моеѧ̀ всѧ̑ стра̑сти лю̑тыѧ. 
Сп҃си́ мѧ ѿ страсте́й, ско́рби и҆ вре́да, лꙋка́выхъ  сопроти́вныхъ, и҆ и҆зба́ви си́хъ ла́ѧнїѧ смире́ннꙋю мою̀  дꙋ́шꙋ, да не рекꙋ́тъ дв҃о: оу҆крѣпи́хомсѧ на́нь. 
Сла́ва: Чиста̀ тѣ́ломъ и҆ дꙋше́ю пречⷭ҇таѧ,  ꙗ҆́вльшисѧ, дꙋ́шꙋ мою̀ ѿ скве́рны свободѝ, даѧ́ ми  чи́стѡ жи́ти, и҆ наста́ви твори́ти мѝ гдⷭ҇ню  бж҃е́ственнꙋю во́лю. 
И҆ ны́нѣ: Тѧ̀ є҆ди́нꙋ и҆́мамъ прибѣ́жище, и҆ къ  бг҃ꙋ премѣне́нїе, и҆́же во мно́гихъ прегрѣше́нїихъ всѐ  житїѐ моѐ и҆жди́хъ. тѣ́мже мѧ̀ бцⷣе, ты̀ оу҆ще́дри. 
Пѣ́снь ѕ҃ 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
И҆спра́ви влⷣчце, ма́лое моѐ стена́нїе, и҆ рꙋка́ма  воздѣѧ́нїе, ꙗ҆́коже бл҃гово́ннꙋ же́ртвꙋ, и҆ тво́й  сподо́би зра́къ чⷭ҇тою со́вѣстїю оу҆зрѣ́ти. 
Глагѡ́лъ мои́хъ влⷣчце бл҃га́ѧ, не пре́зри моле́нїе,  роди́тельнице млⷭ҇тивагѡ бг҃а, ѿ твоеѧ̀ оу҆тро́бы  возсїѧ́вшагѡ: но да́ждь мѝ пре́жде конца̀ бж҃е́ственное  ѡ҆ставле́нїе. 
Сла́ва: Преклони́хсѧ страстьмѝ блꙋ́днѡ преѻкаѧ́нный,  и҆ оу҆дали́хсѧ ѿ бг҃а: є҆го́же молѝ сп҃сти́ мѧ  бл҃га́ѧ, къ тебѣ́ бо прибѣго́хъ, и҆ ѻ҆де́ждами мѧ̀  пре́дними оу҆красѝ. 
И҆ ны́нѣ: Не ѡ҆палѝ ложе́снъ твои́хъ ѻ҆́гнь сы́й  і҆и҃съ, и҆з̾ тебѐ пло́тїю прихо́дитъ: сего̀ чⷭ҇таѧ,  молѝ ѻ҆гнѧ̀ и҆ всѧ́кїѧ мꙋ́ки и҆зба́вити, вѣ́рою  воспѣва́ющихъ тѧ̀. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ ѕ҃: 
Чⷭ҇таѧ дв҃о и҆ сла́внаѧ, а҆́гг҃лѡвъ сла́во, є҆гда̀  предста́ла є҆сѝ крⷭ҇тꙋ̀ сн҃а и҆ бг҃а твоегѡ̀, не  терпѧ́щи ѡ҆ѕлобле́нїѧ вра̑гъ, взыва́ла є҆сѝ рыда́ющи  стена́ньми, є҆ди́на бл҃гослове́ннаѧ: ка́кѡ терпи́тъ  чл҃вѣколю́бецъ, си́хъ всѣ́хъ наноси̑маѧ; 
Пѣ́снь з҃ 
І҆рмо́съ: Ѻ҆́троцы въ вавѷлѡ́нѣ пе́щнагѡ пла́мене  не оу҆боѧ́шасѧ: по посредѣ̀ пла́мене вве́ржени,  ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Возни́кни, ѽ дꙋшѐ моѧ̀! ѿ ѕлы́хъ, ꙗ҆̀же содѣ́ѧла  є҆сѝ, что̀ спи́ши про́чее, что̀ сно́мъ оу҆ны́нїѧ  низлежи́ши; бцⷣѣ возопі́й: прест҃а́ѧ, помози́ ми. 
Ѻ҆́бразъ ви́да твоегѡ̀ чтꙋ̀, и҆ не смѣ́ю воззрѣ́ти  къ тебѣ̀ прест҃а́ѧ: молю̀ прїѧ́ти долгѡ́въ проще́нїе, и҆  чи́стѡ ви́дѣти твою̀ пречⷭ҇тꙋю і҆кѡ́нꙋ. 
Сла́ва: Въ твоѐ прибѣга́ю бг҃ороди́тельнице,  застꙋпле́нїе, и҆ припа́даю прїѧ́ти проще́нїе: не пре́зри  менѐ, влⷣчце, но оу҆ще́дривши сп҃си́ мѧ. 
И҆ ны́нѣ: Многоѡбра́зными ѕло́бами дꙋшетлѣ́ннагѡ  ѡ҆скверни́хъ дꙋ́шꙋ и҆ оу҆́мъ, молю́ тѧ пречⷭ҇таѧ, не  пре́зри, и҆ тогѡ̀ и҆скꙋше́нїй и҆схитѝ раба̀ твоего̀. 
Пѣ́снь и҃ 
І҆рмо́съ: За зако́ны ѻ҆те́чєскїѧ бл҃же́ннїи въ  вавѷлѡ́нѣ ю҆́ношы предбѣ́дствꙋюще, царю́ющагѡ  ѡ҆плева́ша повелѣ́нїе безꙋ́мное, и҆ совокꙋ́плени и҆́мже  не свари́шасѧ ѻ҆гне́мъ, держа́вствꙋющемꙋ досто́йнꙋю  воспѣва́хꙋ пѣ́снь: гдⷭ҇а по́йте дѣла̀, и҆  превозноси́те во всѧ̑ вѣ́ки. 
Безмѣ́рнѡ согрѣши́въ, и҆ ѡ҆скверни́въ моѐ во  грѣсѣ́хъ тѣ́ло неразꙋ́мный, помышлѧ́ю неѡбыме́ннагѡ  сꙋда̀ де́нь, и҆ недоꙋмѣ́всѧ, оу҆боѧ́хсѧ, и҆  оу҆жаса́юсѧ и҆ трепе́щꙋ, ко бл҃гоꙋтро́бїю твоемꙋ̀  влⷣчце, припа́даю: не ѿри́ни менѐ, но ви́ждь мою̀  ско́рбь, и҆ и҆зба́ви всѧ́кагѡ ѡ҆сꙋжде́нїѧ мꙋ́къ  многоѡбра́зныхъ. 
Зако́нъ бж҃е́ственный презрѣ́въ, въ лѣ́ности ве́сь  слежꙋ̀ ѻ҆каѧ́нный: призрѣ́вши пречⷭ҇таѧ, возста́ви  вско́рѣ, и҆ сп҃се́нныхъ сотвори́ мѧ ча́сти полꙋчи́ти, да  ра́дꙋѧсѧ зовꙋ́ ти: ра́дꙋйсѧ ра́досте мі́рꙋ, є҆ди́на  предста́тельнице, вѣ́рою призыва́ющымъ тво́й тве́рдый  покро́въ. 
Сла́ва: Оу҆вы̀ мнѣ̀, дꙋшѐ моѧ̀! ка́кѡ предста́немъ  тогда̀ во стра́сѣ и҆ тре́петѣ сꙋди́щꙋ стра́шномꙋ,  є҆гда̀ а҆́гг҃ли предста́нꙋтъ во стра́сѣ и҆ тре́петѣ;  бцⷣꙋ и҆мꙋ́щи бл҃гꙋ застꙋ́пницꙋ, преклонѝ колѣ́но, и҆  воздѣжѝ рꙋ́цѣ къ высотѣ̀, вопїю́щи: при́зри и҆  пощадѝ твои́мъ млⷭ҇тивнымъ тогда̀ взо́ромъ, дв҃о. 
И҆ ны́нѣ: Покажѝ крѣ́пость твою̀ непосты́днꙋ  застꙋпле́нїе ны́нѣ: ꙗ҆́кѡ должни́къ бо мт҃рними  мольба́ми преклони́тсѧ тво́й сн҃ъ дв҃о. предварѝ оу҆́бѡ  ны́нѣ въ нꙋ́жный ча́съ, да не ѿидꙋ̀ негото́въ, но  поживꙋ̀ и҆ є҆щѐ, препѣ́таѧ бцⷣе чⷭ҇таѧ. 
Пѣ́снь ѳ҃ 
І҆рмо́съ: Не рыда́й менѐ мт҃и, зрѧ́щи во гро́бѣ,  є҆го́же во чре́вѣ без̾ сѣ́мене зачала̀ є҆сѝ сн҃а:  воста́нꙋ бо и҆ просла́влюсѧ, и҆ вознесꙋ̀ со сла́вою  непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀  велича́ющыѧ. 
Да вы́шнїѧ сла́вы полꙋчꙋ̀ дв҃о, молю́сѧ тебѣ̀:  ѡ҆сла́би мѝ, и҆ и҆зба́ви долгѡ́въ тьмы̀, всѧ̑  презрѣ́вши пречⷭ҇таѧ, ꙗ҆̀же въ невѣ́дѣнїи, и҆  ра́зꙋмѣ, вкꙋ́пѣ дневна̑ѧ и҆ нощна̑ѧ, ꙗ҆́кѡ да  бл҃года́рственнꙋю пѣ́снь ра́дꙋѧсѧ принесꙋ́ ти. 
Ѿ всѧ́кихъ мѧ̀ скорбе́й и҆схитѝ ѻ҆трокови́це, и҆  на ка́мени поста́ви но́зѣ моѝ бж҃е́ственнагѡ сп҃се́нїѧ:  тѧ́ бо предста́тельницꙋ неѡбори́мꙋ ны́нѣ стѧжа́въ,  оу҆пова́ю прейтѝ стѣ́нꙋ и҆ прегра́дꙋ, ю҆́же  преслꙋша́нїемъ дре́ва созда́хъ. 
Сла́ва: Тѧ̀ молю̀ ро́ждшꙋю млⷭ҇рдаго сꙋдїю̀ и҆ влⷣкꙋ:  прїимѝ де́рзость скве́рныхъ оу҆сте́нъ, и҆ оу҆бо́гое  пѣ́нїе моѐ, и҆ не ѡ҆мерзѝ менѐ па́че всѣ́хъ  человѣ̑къ грѣшнѣ́йшаго: тѧ́ бо по бз҃ѣ застꙋ́пницꙋ  и҆мѣ́ю ра́бъ тво́й. 
И҆ ны́нѣ: Ꙗ҆́кѡ вы́шши сꙋ́щи созда́нїй всѧ́ческихъ,  во оу҆тро́бѣ твое́й и҆мѣ́ла є҆сѝ бцⷣе, бг҃а  воплоще́нна: сего̀ прилѣ́жнѡ молѝ чⷭ҇таѧ, разрѣши́ти  всѧ́кагѡ настоѧ́нїѧ раба̀ твоего̀, да свобо́днымъ  гла́сомъ тѧ̀ славосло́влю и҆ а҆́зъ. 
Та́же, Досто́йно є҆́сть: Покло́нъ до землѝ.  Трист҃о́е. По Ѻ҆́ч҃е на́шъ: тропарѝ, и҆ про́чее  ѻ҆бы́чно, и҆ ѿпꙋ́стъ. 
Въ пѧто́къ оу҆́тра, 
по а҃-мъ стїхосло́вїи, сѣда́льны крⷭ҇тныѧ, гла́съ ѕ҃: 
Дне́сь прⷪ҇ро́ческое и҆спо́лнисѧ сло́во: се́ бо  покланѧ́емсѧ на мѣ́стѣ, и҆дѣ́же стоѧ́стѣ но́зѣ твоѝ  гдⷭ҇и, и҆ дре́во сп҃се́нїѧ вкꙋси́вше, и҆̀же ѿ грѣха̀  страсте́й свобожде́нїе оу҆лꙋчи́хомъ, мл҃твами бцⷣы,  є҆ди́не чл҃вѣколю́бче. 
Сті́хъ. Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
То́кмѡ водрꙋзи́сѧ дре́во хрⷭ҇тѐ, крⷭ҇та̀ твоегѡ̀,  ѡ҆снова̑нїѧ подвиза́шасѧ сме́рти гдⷭ҇и: є҆го́же бо  пожрѐ любо́вїю а҆́дъ, ѿпꙋстѝ тре́петомъ. показа́лъ  є҆сѝ на́мъ сп҃се́нїе твоѐ ст҃ы́й, и҆ славосло́вимъ  тѧ̀, сн҃е бж҃їй, поми́лꙋй на́съ. 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Оу҆пова́нїе мі́ра: 
Є҆ди́на непоро́чнаѧ а҆́гница, бцⷣе дв҃о, ѿ крове́й  твои́хъ чⷭ҇тыхъ вопло́щшагосѧ зрѧ́щи ви́сѧща во́лею на  крⷭ҇тѣ̀, взыва́ла є҆сѝ ѻ҆трокови́це со слеза́ми  го́рькими: сн҃е мо́й неѕло́бивый, пою̀ твоѐ стра́шное  всѐ смотре́нїе. 
По в҃-мъ стїхосло́вїи, сѣда́льны крⷭ҇тныѧ, гла́съ ѕ҃: 
Крⷭ҇тъ тво́й гдⷭ҇и, ѡ҆ст҃и́сѧ: тѣ́мъ бо быва́ютъ  и҆сцѣлє́нїѧ болѧ́щымъ во грѣсѣ́хъ. сегѡ̀ ра́ди тебѣ̀  припа́даемъ, поми́лꙋй на́съ. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Гдⷭ҇и, ѡ҆сꙋди́ша тѧ̀ і҆ꙋде́є на сме́рть, жи́знь  всѣ́хъ, и҆̀же чермно́е мо́ре жезло́мъ проше́дшїи, ко  крⷭ҇тꙋ́ тѧ пригвозди́ша: и҆ ѿ ка́мене ме́дъ сса́вшїи,  же́лчь тебѣ̀ принесо́ша: но во́лею претерпѣ́лъ є҆сѝ,  да на́съ свободи́ши ѿ рабо́ты вра́жїѧ. гдⷭ҇и, сла́ва  тебѣ̀. 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Оу҆пова́нїе мі́ра: 
Предстоѧ́щи оу҆ крⷭ҇та̀ дв҃а и҆ мт҃и, без̾ стра́сти  и҆з̾ неѧ̀ па́че оу҆ма̀ вопло́щшагѡсѧ, взыва́ше  слезоточа́щи мт҃рски: не терплю́ тѧ ме́ртва ви́сѧща  ви́дѣти, дыха́нїе подаю́ща живꙋ́щымъ на землѝ, ѽ сн҃е  и҆ бж҃е мо́й! 
По г҃-мъ стїхосло́вїи сѣда́льны, гла́съ ѕ҃: 
Подо́бенъ: Оу҆пова́нїе мі́ра: 
Крⷭ҇те, де́монѡвъ гони́телю, врачꙋ̀ недꙋ́гꙋющихъ,  крѣ́посте и҆ храни́телю вѣ́рныхъ, похвало̀  правосла́вныхъ вои́стиннꙋ, оу҆твержде́нїе цр҃кве  хрⷭ҇то́вы, бꙋ́ди на́мъ забра́ло и҆ стѣна̀ и҆ храни́тель,  дре́во благослове́нное. 
На дре́вѣ крⷭ҇тнѣмъ млⷭ҇рдїѧ ра́ди и҆ млⷭ҇ти  возне́слсѧ є҆сѝ и҆ въ ребро̀ прободе́нъ бы́въ копїе́мъ,  растерза́лъ є҆сѝ грѣхо́вное лю́тое рꙋкописа́нїе,  ꙗ҆́кѡ всеси́льный бг҃ъ: тѣ́мже твоѐ неизрече́нное  пои́мъ, сло́ве, бл҃гоче́стнѡ смотре́нїе. 
Мч҃нченъ: Свѣ́тъ пра́вєднымъ вы́нꙋ, ст҃і́и бо тобо́ю  просвѣти́вшесѧ, сїѧ́ютъ при́снѡ ꙗ҆́кѡ свѣти̑ла,  свѣ́щникъ нечести́выхъ оу҆гаси́вше. и҆́хже мл҃твами  сп҃се на́шъ, ты̀ просвѣща́еши свѣти́льникъ мо́й гдⷭ҇и,  и҆ сп҃си́ мѧ. 
Сла́ва, и҆ ны́нѣ, крⷭ҇тобг҃оро́диченъ: Всест҃а́ѧ  бцⷣе, во вре́мѧ живота̀ моегѡ̀ не ѡ҆ста́ви менѐ,  человѣ́ческомꙋ предста́тельствꙋ не ввѣ́ри мѧ̀, но сама̀  застꙋпѝ, и҆ поми́лꙋй мѧ̀. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀. Гла́съ  ѕ҃. 
Пѣ́снь а҃ 
І҆рмо́съ: Волно́ю морско́ю скры́вшаго дре́вле  гони́телѧ мꙋчи́телѧ под̾ земле́ю скры́ша сп҃се́нныхъ  ѻ҆́троцы: но мы̀ ꙗ҆́кѡ ѻ҆трокови́цы, гдⷭ҇еви пои́мъ,  сла́внѡ бо просла́висѧ. 
Стрⷭ҇тїю твое́ю чⷭ҇тно́ю почти́лъ є҆сѝ  ѡ҆безче́стенное є҆стество̀ человѣ́ческое: тѣ́мже  чтꙋ́ще тѧ̀ со стра́хомъ, велича́емъ держа́вꙋ твою̀, и҆  вѣ́рнѡ сла́вимъ: сла́внѡ бо просла́висѧ. 
Кро́вїю твое́ю сло́ве, крове́й непра́ведное проли́тїе  оу҆ста́вилъ є҆сѝ, и҆ ѡ҆чи́стилъ є҆сѝ ѿ скве́рны  ѕло́бныѧ є҆стество̀ человѣ́ческое, всеси́льне. тѣ́мъ  сла́вимъ сп҃са́емїи держа́вꙋ твою̀. 
Мч҃нченъ: Ѕвѣ́рѧ кровопі́йцꙋ побѣдѝ вои́стиннꙋ,  достохва́льное мч҃нкъ сопротивостоѧ́нїе: ѻ҆́гненное  покорѝ є҆стество̀ росо́ю бж҃е́ственныѧ бл҃года́ти, и҆  ѕѣ́льнꙋ бꙋ́рю многобо́жїѧ оу҆ста́ви. 
Мч҃нченъ: Тꙋ́чами крове́й ѡ҆дождє́нїѧ пре́лести  и҆зсꙋши́вше, тꙋ̑чи и҆сцѣле́нїй то́чите мі́рови, и҆  пла́мень страсте́й ѿгонѧ́ете безбо́жїѧ. тѣ́мже мч҃нцы,  бл҃жи́ми є҆стѐ. 
Бг҃оро́диченъ: Добро́ты, ни ви́да и҆мꙋ́ща внегда̀  страда́ти, кра́снаго добро́тою, неискꙋсобра́чнаѧ  ѻ҆трокови́це, смотрѧ́ющи тѧ̀ вѣ́рныхъ оу҆добре́нїе,  мт҃рски восклица́ше, и҆ любо́вїю тѧ̀ сла́влѧше. 
И҆́нъ канѡ́нъ ко прест҃ѣ́й бцⷣѣ, [є҆гѡ́же  краестро́чїе по а҆лфави́тꙋ.] Гла́съ и҆ і҆рмо́съ то́йже. 
Пречⷭ҇таѧ дв҃о, бл҃года́тнаѧ мр҃і́е сла́внаѧ, ра́дости  хода́таице, пѣвцы̀ твоѧ̑ бж҃е́ственными бл҃года́тьми  бл҃года́тствꙋй: ꙗ҆́кѡ да бл҃года́рственнꙋю пѣ́снь  тебѣ̀ возсле́мъ. 
Ѽле твои́хъ та́инствъ, бг҃омт҃и! творе́нїй бо  ꙗ҆ви́ласѧ є҆сѝ влⷣчца, є҆го́же не дерза́ютъ взира́ти  а҆́гг҃лѡвъ вѡ́инства, во ѡ҆б̾ѧ́тїихъ носѧ́щи. тѣ́мже  тѧ̀ оу҆бл҃жа́емъ. 
Ро́дъ человѣ́ческїй ве́сь тлѣ́нїемъ сме́ртнымъ  ѡ҆сꙋди́сѧ, прама́тернимъ вкꙋше́нїемъ дре́ва: тобо́ю же  воззва́сѧ, ꙗ҆́кѡ живо́тъ ро́ждшею, чⷭ҇таѧ, нетлѣ́нный. 
Пѣ́снь г҃ 
І҆рмо́съ: Тебѐ на вода́хъ повѣ́сившаго всю̀ зе́млю  неѡдержи́мѡ, тва́рь ви́дѣвши на ло́бнѣмъ ви́сима,  оу҆́жасомъ мно́гимъ содрага́шесѧ, нѣ́сть ст҃ъ ра́звѣ  тебѐ гдⷭ҇и, взыва́ющи. 
Тебѐ на вода́хъ повѣ́сившаго всю̀ зе́млю неѡдержи́мѡ  на дре́во вознесе́на, и҆ въ ре́бра пробода́ема,  смотрѧ́ющее со́лнце помрача́шесѧ, всѣ́хъ просвѣще́нїе  разꙋмѣ́ющее тѧ̀, гдⷭ҇и. 
Оу҆ѧзвлѧ́етсѧ твои́ми гвоздьмѝ долготерпѣли́ве,  и҆́же въ раѝ дре́вле оу҆ѧзви́вый а҆да́ма ѕлодѣ́й, и҆  оу҆ѧзви́всѧ, неисцѣ́льный во вѣ́ки пребы́сть: вѣ́рнїи  же ѡ҆брѣто́хомъ всѣ́хъ ꙗ҆́звъ и҆сцѣле́нїе. 
Мч҃нченъ: Є҆гда̀ ли́къ а҆́гг҃льскїй, зрѧ́ше мч҃нкѡвъ  стада̀ за а҆́гнца поже́ршагосѧ сдроблѧ́ема, дивлѧ́шесѧ:  ка́кѡ веще́ственнїи невеще́ствєнныѧ врагѝ побѣжда́хꙋ,  побѣ́ды вѣнцы̀ прїе́млюще; 
Мч҃нченъ: Си́лою ѡ҆дѣва́еми ст҃і́и, въ крѣ́пости  є҆ди́нагѡ всѧ̑ могꙋ́щагѡ, со враго́мъ сплета́хꙋсѧ, и҆  тогѡ̀ некрѣ́пкꙋю попира́хꙋ си́лꙋ, вѣнцы̀ ѿ бг҃а  прїе́млюще. 
Бг҃оро́диченъ: Ты̀ и҆з̾ тебѐ ро́ждшагосѧ, ꙗ҆́кѡ  ви́дѣла є҆сѝ оу҆ѧ́звлена копїе́мъ, оу҆ѧзви́ласѧ  є҆сѝ се́рдцемъ пречⷭ҇таѧ всенепоро́чнаѧ, и҆ дивѧ́щисѧ  глаго́лала є҆сѝ: что́ ти воздадѐ, ча́до, собо́ръ  пребеззако́нный; 
И҆́нъ І҆рмо́съ то́йже. 
Ле́стїю мѧ̀ прельсти́вый ѡ҆боже́нїѧ жела́нїемъ вра́гъ  дре́вле, и҆з̾ є҆де́ма бг҃омт҃и, на зе́млю пресмыка́вый  сокрꙋшѝ: но хрⷭ҇то́съ оу҆ще́дривъ мѧ̀, ѿ ложе́снъ  твои́хъ пло́ть воспрїи́мъ, возсозда̀. 
Живота̀ ꙗ҆ви́ласѧ є҆сѝ врата̀, прⷪ҇ро́кꙋ дре́вле  і҆езекі́илю ѻ҆трокови́це, ꙗ҆̀же гдⷭ҇ь є҆ди́нъ  воплоще́нный про́йде, и҆ заключє́ннаѧ тѧ̀ чⷭ҇таѧ,  соблюдѐ, ꙗ҆́кѡ є҆́сть вы́шнїй. 
Разрѣши́сѧ клѧ́твы дре́внїѧ ѡ҆сꙋжде́нїе бг҃омт҃и,  твои́мъ хода́тайствомъ: ꙗ҆ви́всѧ бо тѝ, гдⷭ҇ь, всѐ  незави́стнѡ и҆сточѝ, ꙗ҆́кѡ пребл҃гі́й, всѣ̑мъ  бл҃гослове́нїе пречⷭ҇таѧ. 
Пѣ́снь д҃ 
І҆рмо́съ: На крⷭ҇тѣ̀ твоѐ бж҃е́ственное и҆стоща́нїе  прови́дѧ а҆ввакꙋ́мъ, оу҆жа́ссѧ вопїѧ́ше: ты̀ си́льныхъ  пресѣ́клъ є҆сѝ держа́вꙋ бл҃же, прїѡбща́ѧсѧ сꙋ́щымъ во  а҆́дѣ, ꙗ҆́кѡ всеси́ленъ. 
Просте́ртїе рꙋкѝ гдⷭ҇и, неꙋдержа́нное, ко дре́внемꙋ  вкꙋше́нїю ѿе́млѧй, ме́ртвъ на дре́вѣ пожре́нъ бы́лъ  є҆сѝ, сп҃стѝ восхотѣ́вый: и҆з̾ ре́бръ и҆ска́паеши  свѧ̑заннымъ ѡ҆ставле́нїе. 
Страда́ти претерпѣ́лъ є҆сѝ пребл҃гі́й, ꙗ҆́кѡ да  разрѣши́ши на́съ ѿ страсте́й безслове́сїѧ: же́лчь  вкꙋси́лъ є҆сѝ влⷣко, и҆сточа́ѧй мнѣ̀ бж҃е́ственнꙋю  сла́дость, оу҆мертви́лсѧ є҆сѝ, живо́тъ мнѣ̀ подава́ѧ. 
Мч҃нченъ: Ѻ҆́гнь бж҃е́ственныѧ любвѐ въ дꙋшѝ  слове́снѣй носѧ́ще, пла́мень пребеззако́ннꙋющихъ  оу҆гаси́ша: и҆ просвѣти́тєльныѧ свѣщы̀ хрⷭ҇тѡ́вы  стрⷭ҇тоте́рпцы ꙗ҆ви́шасѧ. 
Мч҃нченъ: Бж҃е́ственнїи дрꙋ́зи всецр҃ѧ̀, плотскі́ѧ  себѐ ѿлꙋчи́вше дрꙋ́жбы, оу҆стреми́шасѧ ко всѧ́комꙋ  мꙋче́нїю крѣ́пкѡ, и҆ побѣди́вше, сла́вою вѣнча́шасѧ. 
Бг҃оро́диченъ: Кромѣ̀ стра́сти роди́хъ тѧ̀, и҆ ка́кѡ  ви́жꙋ тѧ̀ ны́нѣ стра́сти причаща́ющасѧ; ка́кѡ терпи́ши  сїѐ, взыва́ше дв҃а; сн҃е безнача́льне, сла́влю твоѐ  долготерпѣ́нїе. 
И҆́нъ І҆рмо́съ то́йже. 
И҆збра́ннаѧ же и҆ пречⷭ҇таѧ ѿ всѣ́хъ родѡ́въ  ꙗ҆́вльшисѧ є҆ди́на, ꙗ҆́же добродѣ́тельми возсїѧ́вшаѧ  нескве́рнаѧ чⷭ҇тна́ѧ, и҆̀же тѧ̀ пѣсносло́вѧщыѧ  свѣ́тлостїю твое́ю просвѣтѝ. 
Бг҃а пло́тїю дв҃о родила̀ є҆сѝ, и҆з̾ чⷭ҇тыхъ  твои́хъ, чⷭ҇таѧ, крове́й мт҃и, сп҃са и҆збавлѧ́ющаго всѧ̑  ѿ лю́тыхъ, пою́щыѧ тѧ̀, ѻ҆трокови́це бг҃обл҃года́тнаѧ. 
Сщ҃еннодѣ́йствꙋетъ бж҃е́ственномꙋ ржⷭ҇твꙋ̀ твоемꙋ̀  бцⷣе чⷭ҇таѧ, невеще́ственныхъ є҆стество̀, и҆  человѣ́кѡвъ собра́нїе любо́вїю тѧ̀ пое́тъ: твои́мъ  сїѧ́нїемъ на́съ ѡ҆зарѝ. 
Пѣ́снь є҃ 
І҆рмо́съ: Къ тебѣ̀ оу҆́тренюю, млⷭ҇рдїѧ ра́ди себѐ  и҆стощи́вшемꙋ непрело́жнѡ, и҆ до страсте́й безстра́стнѡ  прекло́ньшемꙋсѧ, сло́ве бж҃їй, ми́ръ пода́ждь мѝ  па́дшемꙋ чл҃вѣколю́бче. 
Ме́ртвъ зри́шисѧ на ло́бнѣмъ, оу҆мертви́въ а҆́да  стра́стїю пло́ти твоеѧ̀: ни ви́да ты̀ хрⷭ҇тѐ, ни  добро́ты и҆мѣ́лъ є҆сѝ повѣ́шенъ, оу҆добри́ти мѧ̀  хотѧ̀ ꙗ҆́кѡ чл҃вѣколю́бецъ. 
А҆да́ма пе́рвагѡ пригвозди́ти хотѧ̀ стра̑стнаѧ  люблє́нїѧ, гвоздьмѝ пригвожда́ешисѧ, и҆ копїе́мъ  пробо́дьсѧ, пла́менномꙋ ѻ҆рꙋ́жїю возбранѧ́еши хрⷭ҇тѐ,  не возбрани́ти рабѡ́мъ твои̑мъ вхо́да. 
Мч҃нченъ: Послѣ́дствꙋюще страсте́мъ влⷣчнимъ, ли́цы  мч҃нчестїи на дре́вѣ пригвожда́ютсѧ, и҆ рꙋка́ми кꙋ́пнѡ  ѿе́млютсѧ, и҆ нога́ми къ стезѝ чⷭ҇тна́гѡ мꙋче́нїѧ  бж҃е́ственнѣ и҆справлѧ́еми. 
Мч҃нченъ: Оу҆мо́мъ соверше́ннымъ, оу҆ма̀ го́рдаго  возносѧ́щасѧ де́рзостїю низложи́сте соверше́ннѡ  смири́вшесѧ въ подража́нїи, всѧ̑ возне́сшагѡ смире́нїемъ  се́рдца хрⷭ҇тѡ́вы мч҃нцы. 
Бг҃оро́диченъ: Ѿ ко́рене дв҃о і҆ессе́ова  прозѧба́еши, и҆ ꙗ҆́кѡ цвѣ́тъ произно́сиши насади́телѧ  мі́рꙋ, ѻ҆́трасли безбо́жїѧ и҆зсꙋши́вша бж҃е́ственнымъ  са́домъ крⷭ҇та̀, є҆го́же пло́тїю прїѧ́тъ. 
И҆́нъ І҆рмо́съ то́йже. 
Лѣ́ствица ꙗ҆́вльшисѧ ѡ҆бра́знѡ і҆а́кѡвꙋ, къ высотѣ̀  превзѧ́таѧ, твоегѡ̀ бг҃оневѣ́стнаѧ, ꙗ҆вѝ ржⷭ҇тва̀  вои́стиннꙋ и҆зрѧ́дное: тобо́ю бо вои́стиннꙋ на́мъ бг҃ъ  споживѐ схожде́нїемъ бж҃е́ственнымъ, и҆ живо́тъ подадѐ  человѣ́кѡмъ. 
И҆зба́вльшесѧ тобо́ю прама́тернїѧ печа́ли  бг҃ороди́тельнице, оу҆тѣше́нїѧ и҆спо́лнени бы́хомъ,  весе́лїе всѣ̑мъ ро́ждшаѧ, и҆ всемі́рнꙋю ра́дость:  тѣ́мже всепѣ́таѧ, твоѧ̑ пѣсносло́вцы ѿ бѣ́дъ  твои́ми мл҃твами соблюдѝ. 
Та́йнѡ наꙋчи́мь твоемꙋ̀ бг҃ови́днѣ мѡѷсе́й ѡ҆́бразꙋ,  предзрѧ́ше кꙋпинꙋ̀ неѡпали́мꙋю ѻ҆гне́мъ, дв҃о  всенепоро́чнаѧ: въ тѧ́ бо созда́тель все́льсѧ, не ѡ҆пали́  тѧ вы́шшꙋю всѣ́хъ творе́нїй, бг҃оневѣ́стнаѧ. 
Пѣ́снь ѕ҃ 
І҆рмо́съ: Ꙗ҆́тъ бы́сть, но неꙋдержа́нъ въ пе́рсехъ  ки́товыхъ і҆ѡ́на: тво́й бо ѡ҆́бразъ носѧ̀, страда́вшагѡ  и҆ погребе́нїю да́вшагѡсѧ, ꙗ҆́кѡ ѿ черто́га ѿ  ѕвѣ́рѧ и҆зы́де: приглаша́ше же кꙋстѡді́и: хранѧ́щїи  сꙋ́єтнаѧ и҆ лѡ́жнаѧ, ми́лость сїю̀ ѡ҆ста́вили є҆стѐ. 
Премѣнѧ́ѧ рꙋ́цѣ дре́вле і҆а́кѡвъ проѡбразова́ше  крⷭ҇тъ, бл҃гословлѧ́ѧ ѻ҆́троки. тѣ́мже вы́шнїй на того̀  восходѧ́й, клѧ́твы дре́внїѧ рѣши́ши человѣ́чество: и҆  и҆сточа́еши ны́нѣ бл҃гослове́нїе, бл҃гословѧ́щымъ тѧ̀  є҆ди́не бл҃гослове́нне, и҆ содѣ́телю пребл҃гі́й. 
Твою̀ стрⷭ҇ть проѡбразꙋ́ѧй сло́ве, вели́кїй мѡѷсе́й  вознесѐ дре́вле мѣ́днаго ѕмі́ѧ на дре́во, ѿе́млѧй  зрѧ́щыѧ ѿ ꙗ҆дови́тагѡ оу҆грызе́нїѧ ѕмїи́на: и҆́бо  влⷣко, ра́спѧтꙋ бы́вшꙋ тѝ, врежде́нїѧ ѕмїи́нагѡ  богоме́рзскагѡ всѝ вѣ́рнїи и҆зба́вихомсѧ. 
Мч҃нченъ: Ꙗ҆́коже и҆но́мꙋ стра́ждꙋщꙋ бж҃е́ственнїи  дре́вле и҆ честні́и страда́льцы бѧ́хꙋ страда́льчествꙋюще,  предзрѧ́ще воздаѧ̑нїѧ вѣ̑чнаѧ и҆ ра́дованїе. мл҃твами  и҆́хъ хрⷭ҇тѐ ще́дре, воспѣва́ющыѧ тѧ̀ и҆зба́ви ѿ  и҆скꙋше́нїй, и҆ грѣхѡ́въ, и҆ ѡ҆бстоѧ́нїй. 
Мч҃нченъ: Пото́ки оу҆ста́виша пре́лести, стрꙋѧ́ми  крове́й, честні́и и҆ бж҃е́ственнїи стрⷭ҇тоте́рпцы, и҆  и҆сто́чницы вои́стиннꙋ ꙗ҆ви́шасѧ, вѣ̑рнымъ  бг҃овѣ́дѣнїѧ точа́ще во́дꙋ. мл҃твами и҆́хъ сп҃се мі́ра,  ѡ҆дождѝ ѡ҆ставле́нїе всѣ̑мъ, и҆ живо́тъ, и҆ ѡ҆чище́нїе  грѣхѡ́въ, и҆ ве́лїю млⷭ҇ть. 
Бг҃оро́диченъ: Па́стырѧ пе́рваго и҆ влⷣкꙋ,  воздви́жена на дре́вѣ зрѧ́щи а҆́гница, пла́чꙋщи  ма́терски вопїѧ́ше: что̀ сїѐ, ча́до, но́вое та́инство;  ка́кѡ безсме́ртенъ по сꙋществꙋ̀ сы́й сме́рть прїѧ́лъ  є҆сѝ, человѣ́ки хотѧ̀ и҆з̾ тлѝ и҆зба́вити; 
И҆́нъ І҆рмо́съ то́йже. 
Зако́ннїи тѧ̀ ѡ҆́брази бцⷣе, и҆ прорече́нїе ꙗ҆́вѣ  прⷪ҇ро́кѡвъ ꙗ҆влѧ́хꙋ, и҆мꙋ́щꙋю роди́ти мі́рꙋ  и҆зба́вителѧ, и҆ бл҃годѣ́телѧ всеѧ̀ тва́ри, многоча́стнѡ  и҆ многоѡбра́знѡ бл҃годѣ́йствовавшагѡ, вѣ́рою и҆  любо́вїю влⷣчце чⷭ҇таѧ, славосло́вѧщихъ тѧ̀. 
Оу҆страни́вшыѧсѧ дре́вле ѿ пре́лести  человѣкоꙋбі́йцы врага̀, бж҃їѧ первозда́нныѧ пи́щи  ра́йскїѧ, є҆ди́на бг҃ороди́тельнице, па́ки возвела̀  є҆сѝ къ раю̀ ро́ждши сп҃са гдⷭ҇а, распѧ́тїе и҆  погребе́нїе бж҃е́ственною вла́стїю претерпѣ́вшаго. 
И҆́же во́лею бж҃е́ственною, и҆ си́лою содѣ́тельною  свое́ю, всѧ̑ ѿ не сꙋ́щихъ составле́й чи́стаѧ, про́йде  ѿ твои́хъ ложе́снъ и҆ бг҃ъ и҆ чл҃вѣ́къ: и҆ и҆̀же во  тьмѣ̀ невѣ́дѣнїѧ пре́жде сꙋ́щыѧ, сїѧ́ньми  бж҃е́ственными влⷣчце чⷭ҇таѧ, свѣ́тлѡ ѡ҆зарѝ. 
Пѣ́снь з҃ 
І҆рмо́съ: Неизрече́нное чꙋ́до, въ пещѝ и҆зба́вивый  прпⷣбныѧ ѻ҆́троки и҆з̾ пла́мене, во гро́бѣ ме́ртвъ  бездыха́ненъ полага́етсѧ, во сп҃се́нїе на́съ пою́щихъ:  и҆зба́вителю бж҃е, бл҃гослове́нъ є҆сѝ. 
Є҆гда́ тѧ на крⷭ҇тѣ̀ собо́ръ є҆вре́йскїй ѡ҆сꙋдѝ,  зрѧ́щи землѧ̀ оу҆жасе́сѧ: со́лнце свѣ́тъ сво́й сокры̀,  и҆ сꙋ́щїи во тьмѣ̀ свѣ́тъ ви́дѣша, пою́ще:  и҆зба́вителю бж҃е, бл҃гослове́нъ є҆сѝ. 
Досажде́нїе претерпѣ́лъ є҆сѝ сп҃се, тро́стїю  бїе́мь, и҆ те́рнїѧми ꙗ҆́кѡ цр҃ь, во́лею хрⷭ҇тѐ бж҃е,  вѣнчава́емь, на сп҃се́нїе на́съ пою́щихъ: и҆зба́вителю  бж҃е, бл҃гослове́нъ є҆сѝ. 
Мч҃нченъ: Свѧзꙋ́етесѧ, всю̀ дїа́волю пре́лесть  всехва́льнїи мч҃нцы рѣша́юще ꙗ҆́вѣ: терпитѐ мꙋ̑ки и҆  сме́рть непра́веднꙋю: жи́зни жела́юще го́рнїѧ, и҆  вопїю́ще: и҆зба́вителю бж҃е, бл҃гослове́нъ є҆сѝ. 
Мч҃нченъ: Ста́сте посредѣ̀ пла́мене, всехва́льнїи  мч҃нцы, пре́лесть попалѧ́юще ꙗ҆́вѣ, и҆ ѡ҆роше́нїемъ  бж҃е́ственныѧ бл҃года́ти не ѡ҆пали́вшесѧ, вопїе́те  пою́ще: и҆зба́вителю бж҃е, бл҃гослове́нъ є҆сѝ. 
Бг҃оро́диченъ: Распина́ешисѧ хотѧ́й безнача́льне сн҃е,  бцⷣа взыва́ше зрѧ́щи тѧ̀: печа́лїю дꙋшѝ ны́нѣ  погрꙋжа́юсѧ, оу҆мира́еши подаѧ́й жи́знь пою́щымъ:  и҆зба́вителю бж҃е, бл҃гослове́нъ є҆сѝ. 
И҆́нъ І҆рмо́съ то́йже. 
Преꙋкра́шеннꙋ тѧ̀, и҆мꙋ́щꙋю позлаще́нное бг҃омт҃и,  оу҆краше́нїе бл҃голѣ́пное, восхотѣ̀ тво́й сн҃ъ же и҆  гдⷭ҇ь, во сп҃се́нїе на́съ вопїю́щихъ тѝ: пло́дъ тво́й  чи́стаѧ бл҃гослове́нный. 
Ши́покъ посредѣ̀ те́рнїй ѡ҆брѣ́тъ пречⷭ҇таѧ, влⷣка,  и҆спо́лни на́съ благоꙋха́ньми твои́ми кра́сными  бл҃года́тей дх҃о́вныхъ, вопїю́щыѧ є҆мꙋ̀ во оу҆миле́нїи:  и҆зба́вителю бж҃е, бл҃гослове́нъ є҆сѝ. 
Зна́мєнїѧ всѝ твоѝ бж҃е́ственнїи прⷪ҇ро́цы  ви́дѣвше твоегѡ̀ бж҃е́ственнагѡ ржⷭ҇тва̀, сла́внѡ  вопїѧ́хꙋ чⷭ҇таѧ: бг҃ъ прїи́детъ ѿ дв҃ы, є҆́же сп҃стѝ  вопїю́щыѧ: и҆зба́вителю бж҃е, бл҃гослове́нъ є҆сѝ. 
Пѣ́снь и҃ 
І҆рмо́съ: Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ  вы́шнихъ живы́й, и҆ во гро́бъ ма́лъ страннопрїе́млетсѧ:  є҆го́же ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Пїе́ши ча́шꙋ хрⷭ҇тѐ, ю҆́же возжелѣ́лъ є҆сѝ  стрⷭ҇тїю крⷭ҇тною, и҆сто́чники мѝ пролива́ѧй  ѡ҆ставле́нїѧ ѿ живоно́сныхъ ре́бръ, ра́ди ребра̀  оу҆ме́ршемꙋ. пою́ тѧ воспѣва́ѧй: сщ҃е́нницы  бл҃гослови́те, лю́дїе превозноси́те во всѧ̑ вѣ́ки. 
Є҆гда́ тѧ беззако́ннїи лю́дїе ѡ҆сꙋди́ша распѧ́ти  і҆и҃се, посредѣ̀ беззако́нныхъ жизнода́вче гдⷭ҇и,  потрѧсе́сѧ землѧ̀, и҆ всѝ воспѣва́хꙋ со стра́хомъ:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Мч҃нченъ: Честна̀ пред̾ бг҃омъ ꙗ҆ви́сѧ ва́ша сме́рть  страда́льцы: мнѡ́гимъ бо причасти́вшесѧ страсте́мъ,  стрⷭ҇ти чⷭ҇тны́ѧ хрⷭ҇то́вы ѻ҆́бщницы показа́стесѧ,  вопїю́ще є҆диномꙋ́дреннѡ: ѻ҆́троцы бл҃гослови́те,  сщ҃е́нницы воспо́йте, лю́дїе превозноси́те во всѧ̑  вѣ́ки. 
Мч҃нченъ: Вои́стиннꙋ не плѡтска́ѧ ва̑ша ѻ҆рꙋ̑жїѧ  мꙋ́чєницы, ко ѡ҆полче́нїю врагѡ́въ: наде́жда же, вѣ́ра  и҆ и҆́стина, и҆́миже оу҆лꙋчи́вше бг҃а, а҆́гг҃льскимъ  ликѡ́мъ сочета́стесѧ вопїю́ще влⷣцѣ: сщ҃е́нницы  бл҃гослови́те, лю́дїе превозноси́те во всѧ̑ вѣ́ки. 
Бг҃оро́диченъ: Вы́шнїй безнача́льне сн҃е, терпи́ши  ѡ҆плева̑нїѧ, поношє́нїѧ и҆ крⷭ҇тъ, тро́стїю рꙋга́тельнѡ  бїе́мь, бцⷣа вопїѧ́ше: сла́влю твоѐ долготерпѣ́нїе:  є҆го́же ѻ҆́троцы бл҃гословѧ́тъ, сщ҃е́нницы  воспѣва́ютъ, лю́дїе превозно́сѧтъ во всѧ̑ вѣ́ки. 
И҆́нъ І҆рмо́съ то́йже. 
Бж҃е́ственномꙋ данїи́лꙋ ны́нѣ предви́дѣна была̀  є҆сѝ несѣко́маѧ гора̀: и҆з̾ тебе́ бо ѻ҆трокови́це,  ка́мень ѿсѣче́сѧ хрⷭ҇то́съ: є҆ди́нъ бо дв҃о, кромѣ̀  рꙋкѝ человѣ́ческїѧ. є҆го́же ѻ҆́троцы бл҃гослови́те,  сщ҃е́нницы воспо́йте, лю́дїе превозноси́те во всѧ̑  вѣ́ки. 
Пѣ́сньми ржⷭ҇тво̀ твоѐ чи́стаѧ, при́снѡ сла́вѧтъ  го́рнїи во́ини, и҆ тебе́ же ѻ҆трокови́це приснодв҃о,  ра́достнѡ съ на́ми ꙗ҆́кѡ бг҃омт҃рь воспѣва́ютъ, ю҆́же  ѻ҆́троцы бл҃гословѧ́тъ, сщ҃е́нницы воспѣва́ютъ, лю́дїе  превозно́сѧтъ во всѧ̑ вѣ́ки. 
Свѣ́та твоегѡ̀ зарѧ́ми, тѧ̀ мꙋ́дрствꙋющыѧ ны́нѣ  бцⷣꙋ и҆́стиннꙋю мр҃і́е, свѣтоза́рны содѣ́лай,  бг҃ороди́тельнице чи́стаѧ: свѣ́та бо селе́нїе ꙗ҆ви́ласѧ  є҆сѝ дв҃о, вѣ́рою тѝ вопїю́щымъ: ра́дꙋйсѧ  бл҃гослове́ннаѧ и҆ препросла́вленнаѧ во всѧ̑ вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: съ покло́ны. 
Пѣ́снь ѳ҃ 
І҆рмо́съ: Не рыда́й менѐ мт҃и, зрѧ́щи во гро́бѣ,  є҆го́же во чре́вѣ без̾ сѣ́мене зачала̀ є҆сѝ сн҃а:  воста́нꙋ бо и҆ просла́влюсѧ, и҆ вознесꙋ̀ со сла́вою  непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀  велича́ющыѧ. 
Да снѣ́дїю и҆стлѣ́вшаго сла́достною дре́ва, є҆ди́не  сп҃се, ꙗ҆́кѡ бл҃гъ и҆зба́виши ѿ тлѝ, распѧ́тисѧ  пло́тїю, и҆ оу҆мертви́тисѧ и҆зво́лилъ є҆сѝ: пое́мъ  непреста́ннѡ і҆и҃се, мно́гое бл҃гоꙋтро́бїе и҆ си́лꙋ  твою̀. 
Ѽ ка́кѡ претерпѣ́лъ є҆сѝ болѣ̑зни, на крⷭ҇тѣ̀  простира́емь, ѿ болѣ́зней лю́тыхъ и҆з̾има́ѧ мѧ̀  сп҃се; ка́кѡ те́рнїѧми вѣнча́выйсѧ, всѐ попали́лъ  є҆сѝ страсте́й те́рнїе; ка́кѡ ѻ҆́цта напои́выйсѧ,  весе́лїѧ ча́шꙋ на́мъ раствори́лъ є҆сѝ; 
Мч҃нченъ: Стѣснѧ́еми всѝ, и҆ въ темни̑цы вмета́еми,  и҆ на оу҆́ды страда́льцы разсѣца́еми лю́тѣ, и҆ по  колесѣ́хъ же́стокѡ протѧза́еми, и҆ во снѣде́нїе  ѕвѣрє́мъ вдава́еми, хрⷭ҇та̀ всѣ́хъ влⷣки не  ѿверго́стесѧ. 
Мч҃нченъ: Со́лнечныхъ сїѧ́нїй мно́жайши сїѧ́етъ  страда́лєцъ всесвѣ́тлаѧ и҆ бл҃гознамени́таѧ па́мѧть: и҆  дꙋ́шы бл҃гочести́выхъ просвѣща́етъ всегда̀, и҆  ѿгонѧ́етъ тьмꙋ̀ страсте́й, и҆ и҆скꙋше́нїй, и҆  де́мѡнскїй расточа́етъ мра́къ глꙋбоча́йшїй. 
Бг҃оро́диченъ: Но́сиши носѧ́щаго всѧ̑, и҆ держи́ши  ꙗ҆́кѡ младе́нца на рꙋкꙋ̀, и҆зба́вльшаго на́съ ѿ рꙋкѝ  бори́телѧ врага̀, пречⷭ҇таѧ влⷣчце, и҆ зри́ши возвы́шена  на дре́вѣ крⷭ҇тнѣмъ и҆з̾ ꙗ҆́мы ѕло́бы на́съ  и҆зба́вльшаго. 
И҆́нъ І҆рмо́съ то́йже. 
Ра́дости на́мъ вѣ́чныѧ и҆ жи́зни ꙗ҆ви́ласѧ є҆сѝ  преесте́ственнѣ бг҃ороди́тельнице, хода́таица, чⷭ҇таѧ,  сп҃са всѣ́хъ ро́ждшаѧ, ѿ лица̀ земна́гѡ всѧ́кꙋ сле́зꙋ  ꙗ҆́вѣ ѿе́мшаго, и҆ всѣ̑мъ ра́дость пода́вшаго. 
Поѧ̀ даві́дъ тво́й пра́ѻтецъ, ковче́гъ тѧ̀ проречѐ  знамена́тельнѣ: и҆ бж҃е́ственныѧ ма́нны златꙋ́ю рꙋ́чкꙋ,  мѡѷсе́й, бцⷣꙋ: и҆́бо є҆ди́на вмѣсти́ла є҆сѝ и҆́же  въ нѣ́дрѣхъ ѻ҆́ч҃ихъ сꙋ́ща при́снѡ бцⷣе. тѣ́мже тѧ̀  пѣ́сньми сла́вимъ. 
Ꙗ҆́кѡ вои́стиннꙋ превы́шши всеѧ̀ тва́ри є҆сѝ: бг҃а  бо всѣ́хъ родила̀ є҆сѝ пло́тїю. тѣ́мже тѧ̀  предста́тельницꙋ и҆́мамы влⷣчце, и҆ наде́ждꙋ  и҆звѣ́стнꙋ, и҆ стѣ́нꙋ тве́рдꙋ, тобо́ю сп҃се́нїе  оу҆лꙋчи́ти надѣ́ющесѧ. 
Та́же, Досто́йно є҆́сть: Є҆ктенїа̀, и҆ свѣти́ленъ,  и҆ про́чее. 
На стїхо́внѣ стїхи̑ры крⷭ҇тны, гла́съ ѕ҃: 
Ѡ҆ крⷭ҇тѣ̀ оу҆пова́нїе и҆́мамъ, и҆ ѡ҆ не́мъ хвалѧ́сѧ  вопїю̀: чл҃вѣколю́бче гдⷭ҇и, горды́ню низложѝ не  и҆сповѣ́дающихъ тебѐ бг҃а и҆ человѣ́ка. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
И҆̀же крⷭ҇то́мъ ѡ҆гражда́еми, врагꙋ̀ противлѧ́емсѧ, не  боѧ́щесѧ тогѡ̀ кова́рства, ни лови́тельства: ꙗ҆́кѡ бо  го́рдый оу҆праздни́сѧ, и҆ попра́нъ бы́сть на дре́вѣ  си́лою распѧ́тагѡ хрⷭ҇та̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Гдⷭ҇и, въ па́мѧть ст҃ы́хъ твои́хъ всѧ̀  тва́рь пра́зднꙋетъ: нб҃са̀ ра́дꙋютсѧ со а҆́гг҃лы, и҆  землѧ̀ весели́тсѧ съ человѣ́ки. тѣ́хъ мл҃твами поми́лꙋй  на́съ. 
Сла́ва, и҆ ны́нѣ, крⷭ҇тобг҃оро́диченъ: Пригвозди́хсѧ  оу҆́бѡ ꙗ҆́кѡ человѣ́къ на дре́вѣ, и҆ оу҆мертви́хсѧ,  и҆ во гро́бѣ положе́нъ бы́хъ, ꙗ҆́кѡ сме́ртный: но  ꙗ҆́кѡ бг҃ъ во сла́вѣ, мт҃и чи́стаѧ дв҃о, па́ки востаю̀  тридне́венъ. 
Та́же, Бл҃го є҆́сть: И҆ Трист҃о́е: По Ѻ҆́ч҃е на́шъ:  тропа́рь и҆ є҆ктенїа̀, и҆ ча́съ а҃-й: ѱалмы̀  ѻ҆бы́чны, и҆ про́чее, и҆ ѿпꙋ́стъ. 
Въ пѧто́къ бл҃жє́нны, гла́съ ѕ҃: 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ, и҆ сп҃си́ мѧ, ꙗ҆́кѡ є҆ди́нъ  чл҃вѣколю́бецъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Распросте́ръ дла̑ни на дре́вѣ, ѡ҆б̾ѧ́лъ є҆сѝ  ꙗ҆зы́ки пою́щыѧ твоѐ бл҃гоꙋтро́бїе, хрⷭ҇тѐ бж҃е на́шъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Пригвозди́лсѧ є҆сѝ на дре́вѣ во́лею, и҆ жа̑ла  го́рдагѡ твое́ю хрⷭ҇тѐ, си́лою соверше́ннѡ сокрꙋши́лъ  є҆сѝ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мꙋ́ками наслажда́ющесѧ стрⷭ҇тоте́рпцы, ра́йскагѡ  наслажде́нїѧ сподо́бистесѧ, ѡ҆ мі́рѣ непреста́ннѡ  молѧ́щесѧ. 
Сла́ва: Ѿ всѧ́кїѧ и҆змѝ на́съ мꙋ́ки, ѻ҆́ч҃е, и҆  сн҃е и҆ сопресто́льный дш҃е, рабы̑ твоѧ̑ гдⷭ҇и. 
И҆ ны́нѣ: Зрѧ́щи тѧ̀ на крⷭ҇тѣ̀ распросте́рта, дв҃а  воздыха́ше слезѧ́щи: є҆ѧ́же мл҃твами сп҃сѝ на́съ гдⷭ҇и. 


Въ пѧто́къ ве́чера, 
на Гдⷭ҇и воззва́хъ, стїхи̑ры ст҃ы̑мъ мч҃никѡмъ, и҆  ст҃и́телємъ, и҆ прпⷣбнымъ, гла́съ ѕ҃. 
Подо́бенъ: Всю̀ ѿложи́вше: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Хрⷭ҇то́выхъ стрⷭ҇те́й по стопа́мъ ходѧ̀ всѐ  мч҃нческое сосло́вїе, крѣ́пкѡ за́йде къ подвигѡ́мъ  мнѡ́гимъ, и҆ того̀ пред̾ нечести́выми мꙋчи́тели, и҆  беззако́нными царѝ бг҃а проповѣ́даша, и҆ мнѡ́ги мꙋ̑ки  претерпѣ́ша, по́чєсти ча́юще нбⷭ҇ныѧ воспрїѧ́ти. и҆̀хже  ны́нѣ ви́дѧще ра́дꙋютсѧ, и҆ со всѣ́ми ли́ки  безпло́тныхъ си́лъ гдⷭ҇еви предстоѧ́тъ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Ста́до бг҃оизбра́нное, хрⷭ҇та̀ пе́рвагѡ па́стырѧ  подо́бницы бы́сте па́стырїе всесщ҃е́ннїи: сохрани́сте  невре́днѡ до конца̀, бл҃гоче́стїѧ бж҃е́ствєннаѧ  сокрѡ́вища, ѿгна́вше ди̑вїѧ во́лки: то́же во ѡ҆гра́дꙋ  нбⷭ҇нꙋю до́брѣ возведо́сте. и҆дѣ́же оу҆́бѡ ны́нѣ  водворѧ́еми, помина́йте любо́вїю ва́съ восхвалѧ́ющихъ, и҆  хрⷭ҇тꙋ̀ со дерзнове́нїемъ моли́тесѧ ѡ҆ дꙋша́хъ на́шихъ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Преподо́бнѡ пожи́вше ѻ҆тцы̀ преподо́бнїи всѝ, бѣ́сы  побѣди́сте, и҆ сѡ́вѣстнаѧ мꙋчє́нїѧ страсте́й  оу҆гаси́вше, разжжє́нїѧ до́блественнѣ претерпѣ́сте  бл҃же́ннїи, и҆ ра́дꙋетесѧ ны́нѣ съ нбⷭ҇ными си́лами:  ꙗ҆́кѡ оу҆подо́бистесѧ житїю̀ въ пло́ти тѣ́хъ  безпло́тныхъ. съ ни́миже моли́те хрⷭ҇та̀ пребл҃га́го  бг҃а, и҆збавле́нїе ѡ҆брѣстѝ паде́нїй, ва́съ  почита́ющымъ. 
И҆́ны стїхи̑ры, гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а ми́лость, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Мч҃нченъ: Мч҃нцы твоѝ гдⷭ҇и, не ѿверго́шасѧ тебѐ,  ни ѿстꙋпи́ша ѿ за́повѣдей твои́хъ. тѣ́хъ мл҃твами  поми́лꙋй на́съ. Сті́хъ: Хвали́те гдⷭ҇а всѝ ꙗ҆зы́цы,  похвали́те є҆го̀ всѝ лю́дїе. 
И҆ па́ки то́йже мч҃нченъ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Стрⷭ҇тоте́рпцы мч҃нцы, нбⷭ҇нїи гра́ждане, на землѝ  пострада́вше, мнѡ́гїѧ мꙋ̑ки терпѣ́ша. мл҃твами и҆́хъ  гдⷭ҇и, и҆ моле́нїемъ всѣ́хъ на́съ сохранѝ. 
Сла́ва, и҆ ны́нѣ, бг҃оро́диченъ: Кто̀ тебѐ не  оу҆блажи́тъ прест҃а́ѧ дв҃о; кто́ ли не воспое́тъ твоегѡ̀  пречⷭ҇тагѡ ржⷭ҇тва̀; безлѣ́тнѡ бо ѿ ѻ҆ц҃а̀ возсїѧ́вый  сн҃ъ є҆диноро́дный, то́йже ѿ тебѐ чⷭ҇тыѧ про́йде,  неизрече́ннѡ вопло́щьсѧ: є҆стество́мъ бг҃ъ сы́й, и҆  є҆стество́мъ бы́въ человѣ́къ на́съ ра́ди, не во двою̀  лицꙋ̑ раздѣлѧ́емый, но во двою̀ є҆стєствꙋ̀ несли́тнѡ  познава́емый. того̀ молѝ чⷭ҇таѧ всебл҃же́ннаѧ,  поми́ловатисѧ дꙋша́мъ на́шымъ. 
Та́же, Свѣ́те ти́хїй: и҆ прокі́менъ днѐ. 
На стїхо́внѣ стїхи̑ры мч҃нчны, гла́съ ѕ҃: 
Страда́вшїи тебѐ ра́ди хрⷭ҇тѐ, мнѡ́гїѧ мꙋ̑ки  претерпѣ́ша, и҆ совершє́нныѧ вѣнцы̀ прїѧ́ша на  нб҃сѣ́хъ, да мо́лѧтсѧ ѡ҆ дꙋша́хъ на́шихъ. 
Крⷭ҇тъ тво́й гдⷭ҇и, мч҃нкѡмъ бы́сть ѻ҆рꙋ́жїе  непобѣди́мое: ви́дѧхꙋ бо предлежа́щꙋю сме́рть, и҆  предзрѧ́ще бꙋ́дꙋщꙋю жи́знь, оу҆пова́нїемъ є҆́же на тѧ̀  оу҆крѣплѧ́хꙋсѧ: тѣ́хъ мл҃твами поми́лꙋй на́съ. 
Ме́ртвенъ: Нача́токъ мѝ и҆ соста́въ зижди́тельное  твоѐ бы́сть повелѣ́нїе: восхотѣ́въ бо ѿ неви́димагѡ  и҆ ви́димагѡ є҆стества̀, жи́ва мѧ̀ соста́вити, ѿ  землѝ оу҆́бѡ тѣ́ло созда́въ, да́лъ же мѝ є҆сѝ,  дꙋ́шꙋ, бж҃е́ственнымъ твои́мъ и҆ животворѧ́щимъ  вдохнове́нїемъ. тѣ́мже сп҃се, рабы̑ твоѧ̑ во странѣ̀  живы́хъ, и҆ въ кро́вѣхъ првⷣныхъ оу҆поко́й. 
Сла́ва, и҆ ны́нѣ, бг҃оро́диченъ: Мл҃твами ро́ждшїѧ  тѧ̀ хрⷭ҇тѐ, мч҃никъ твои́хъ, и҆ а҆пⷭ҇лъ, и҆ прⷪ҇рѡ́къ,  и҆ ст҃и́телей, прпⷣбныхъ, и҆ првⷣныхъ, и҆ всѣ́хъ  ст҃ы́хъ, оу҆со́пшыѧ рабы̑ твоѧ̑ оу҆поко́й. 
Въ пѧто́къ на повече́рїи, 
канѡ́нъ моле́бный прест҃ѣ́й бцⷣѣ. Гла́съ ѕ҃: 
Пѣ́снь а҃ 
І҆рмо́съ: Помо́щникъ и҆ покрови́тель бы́сть мнѣ̀ во  сп҃се́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо  просла́висѧ. 
Припѣ́въ: Прест҃а́ѧ бцⷣе сп҃сѝ на́съ. 
Не ѿри́ни бл҃га́ѧ, не ѡ҆мерзѝ менѐ, не пре́зри  менѐ под̾ твоѐ милосе́рдїе чи́стаѧ, те́плѣ  прите́кшаго: но да́ждь мѝ є҆́же въ тебѣ̀ напита́тисѧ  бл҃года́тїю. 
Бцⷣе бл҃га́ѧ, скорбѧ́щихъ застꙋ́пнице, прїимѝ моѐ  ѿ дꙋшѝ стена́нїе: и҆ и҆зба́ви мѧ̀ ѿ всѣ́хъ  безмѣ́рныхъ ѕѡ́лъ, ꙗ҆́же лю́тѣ содѣ́ѧхъ. 
Сла́ва: Тебѣ̀ припа́даю бл҃га́ѧ, ско́рбныхъ  предста́тельнице: и҆зба́ви мѧ̀ ѻ҆гнѧ̀ вѣ́чнꙋющагѡ, и҆  тьмы̀ и҆ про́пасти, во всѧ́комъ житїѝ ѕлѣ̀ пожи́вшаго. 
И҆ ны́нѣ: Оу҆вы̀ мнѣ̀! ка́кѡ тѧ̀ и҆зба́вителю  оу҆молю̀ і҆и҃се мо́й, безмѣ́рнѡ къ тебѣ̀ согрѣши́въ;  про́чее хода́таицꙋ тѝ приноша́ю ро́ждшꙋю тѧ̀ чⷭ҇тꙋю,  поми́лꙋй и҆ сп҃си́ мѧ. 
Пѣ́снь г҃ 
І҆рмо́съ: Оу҆твердѝ гдⷭ҇и, на ка́мени за́повѣдей  твои́хъ подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ и҆ гдⷭ҇ь. 
Припа́даю тѝ мт҃и сло́ва, прїими́ мѧ щедро́тами  твои́ми: просѧ́щемꙋ же прегрѣше́нїй проще́нїе пода́ждь,  те́плыми мл҃твами твои́ми. 
Поми́лꙋй мѧ̀ влⷣчце, поми́лꙋй, и҆ и҆зба́ви ѿ  всѧ́кагѡ лꙋка́вствїѧ, и҆ ѡ҆ѕлобле́нїѧ бѣсѡ́въ, и҆  вѣ́чнагѡ мꙋче́нїѧ. 
Сла́ва: Оу҆кротѝ влⷣчце, сласте́й мои́хъ го́рькое  пїѧ́нство, трезве́нїе бж҃е́ственное мѝ подаю́щи  покаѧ́нїѧ, и҆ ѡ҆браще́нїе сп҃си́тельное. 
И҆ ны́нѣ: Всѧ́ческихъ гдⷭ҇а и҆ содержи́телѧ,  бг҃ороди́тельнице, неизглаго́ланнѡ ро́ждши, оу҆молѝ  сего̀, є҆́же сп҃стѝ ста́до твоѐ. 
Пѣ́снь д҃ 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ и҆ глаго́лаше: оу҆слы́шахъ  слꙋ́хъ тво́й, и҆ оу҆боѧ́хсѧ: сла́ва си́лѣ твое́й гдⷭ҇и. 
Ꙗ҆́звы дꙋшѝ моеѧ̀ не престаѧ̀ чешꙋ̀ любосла́стьми,  и҆ приложи́шасѧ мнѣ̀ стрꙋ́пѡвъ болѣ́зни, и҆ пребыва́ю  нечꙋ́вственъ и҆ неисцѣли́мь: поми́лꙋй бг҃ороди́тельнице,  и҆ и҆сцѣлѝ, и҆ сп҃си́ мѧ мл҃твами твои́ми. 
Тьма̀ грѣхо́внаѧ покры̀ дꙋ́шꙋ мою̀ бг҃ороди́тельнице,  ꙗ҆́кѡ въ нощѝ си́це хождꙋ̀ во свѣ́тѣ, не вѣ́дый  хрⷭ҇то́вы за́повѣди. свѣ́тъ ро́ждшаѧ бж҃е́ственный,  поми́лꙋй мѧ̀ и҆ просвѣтѝ, молю́сѧ. 
Сла́ва: Сло́во бг҃а жива́гѡ сни́де во оу҆тро́бꙋ твою̀  мт҃и дв҃о, и҆ прїе́мъ ѿ твои́хъ крове́й пречи́стыхъ  всѐ моѐ смѣше́нїе, прихо́дитъ сꙋгꙋ́бъ во є҆ди́ной  ѵ҆поста́си, є҆го́же молѝ сп҃стѝ дꙋ́шы на́шѧ. 
И҆ ны́нѣ: Тѣлє́снаѧ хотѣ̑нїѧ прилѣ́жнѡ преидо́хъ,  и҆ сла̑сти всѧ̑, и҆ растлѣ́нъ бы́хъ ве́сь, и҆ скве́рненъ  и҆ ме́рзокъ: пречⷭ҇таѧ бг҃ороди́тельнице, поми́лꙋй, и҆  сп҃си́ мѧ милосе́рдїемъ твои́мъ. 
Пѣ́снь є҃ 
І҆рмо́съ: Ѿ но́щи оу҆́тренююща, чл҃вѣколю́бче  просвѣтѝ, молю́сѧ, и҆ наста́ви и҆ менѐ на повелѣ̑нїѧ  твоѧ̑, и҆ наꙋчи́ мѧ сп҃се, твори́ти во́лю твою̀. 
Ѻ҆́гнь гее́нскїй себѣ̀ разжего́хъ, дѣ́ѧ  неподѡ́бнаѧ, и҆ гнѣ́въ бж҃їй лю́тѣ привлеко́хъ: помози́  ми чⷭ҇таѧ, и҆ не ѡ҆ста́ви менѐ. 
Прегрѣше́нїй ѡ҆ставле́нїѧ просѧ̀ при́снѡ, дѣ́ѧти не  престаю̀ пребеззакѡ́ннаѧ, и҆ тебѐ пречⷭ҇таѧ,  ѡ҆горчева́ю: ѡ҆чище́нїе вѣ́рныхъ, оу҆ще́дри мѧ̀. 
Сла́ва: Є҆го́же ѿ твои́хъ крове́й родила̀ є҆сѝ  чⷭ҇таѧ, соверше́нна человѣ́ка, и҆ бг҃а и҆́стинна і҆и҃са,  оу҆молѝ того̀ и҆зба́витисѧ на́мъ ѻ҆гнѧ̀ вѣ́чнагѡ. 
И҆ ны́нѣ: Две́ре непроходи́маѧ, молю́сѧ, ѿве́рзи  мѝ двє́ри покаѧ́нїѧ и҆́стиннагѡ, и҆ покажи́ ми стєзѝ  покаѧ́нїѧ чⷭ҇таѧ, ꙗ҆́же всѣ́хъ наста́вница. 
Пѣ́снь ѕ҃ 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ,  и҆ возведѐ ѿ тлѝ живо́тъ мо́й. 
Во́лны неподо́бныхъ помышле́нїй погрꙋжа́ютъ мѧ̀  ны́нѣ: но ты̀ влⷣчце, къ ти́хомꙋ приста́нищꙋ наста́ви  покаѧ́нїѧ и҆́стиннагѡ твои́мъ милосе́рдїемъ. 
Наде́ждꙋ и҆ стѣ́нꙋ неѡбори́мꙋю, и҆ предста́тельницꙋ  тве́рдꙋ стѧжа́вше тѧ̀ ѻ҆трокови́це, и҆збавлѧ́емсѧ  прегрѣше́нїй и҆ страсте́й лю́тыхъ, и҆ всѧ́кагѡ вре́да. 
Сла́ва: Припа́даю тѝ чⷭ҇таѧ дв҃о, и҆ вопїю̀ съ  пла́чемъ, бцⷣе: и҆зба́ви дꙋ́шꙋ мою̀ ѻ҆каѧ́ннꙋю  бꙋ́дꙋщагѡ сꙋда̀, и҆ ѻ҆гнѧ̀ вѣ́чнагѡ. 
И҆ ны́нѣ: Крѣ́пость ты̀ є҆сѝ пречи́стаѧ,  немощны́хъ дꙋше́ю, твои́ми мольба́ми: тѣ́мже мѧ̀ ꙗ҆́кѡ  болѧ́ща дꙋше́ю не пре́зри, но и҆сцѣлѝ. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ ѕ҃: 
За млⷭ҇рдїе щедрѡ́тъ хрⷭ҇тѐ, соше́лъ є҆сѝ на  зе́млю, и҆ ѿ дв҃ы вопло́щьсѧ, всѧ̑ ѡ҆свѧти́лъ є҆сѝ,  ꙗ҆́же ѿ землѝ, и҆ къ нб҃сѝ всѣ́хъ призва́лъ є҆сѝ.  тѣ́мже оу҆пова́юще на тѧ̀, никогда́же погрѣши́мъ, но  и҆збавлѧ́емсѧ тобо́ю настоѧ́нїй: ты́ бо є҆сѝ сп҃съ  на́шъ, созда́телю бж҃е на́шъ. 
Пѣ́снь з҃ 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю: нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Є҆гда̀ дꙋша̀ ѻ҆каѧ́ннаѧ моѧ̀ ѿ тѣлесѐ стерпѣ́ти  хо́щетъ разлꙋче́нїе, и҆ не бꙋ́детъ и҆збавлѧ́ѧй ю҆̀, и҆лѝ  оу҆тѣша́ѧй ю҆̀: тогда̀ влⷣчце предста́ни, и҆ и҆зба́ви  мѧ̀ бѣсѡ́въ ѡ҆ѕлобле́нїѧ. 
Припа́даю тѝ, и҆ приношꙋ̀ сле́зъ тє́плыѧ ка̑пли:  вѣ́мъ твоѐ чл҃вѣколю́бное, вѣ́мъ долготерпѣ́нїе и҆  неѕло́бїе. ты́ мѧ ны́нѣ поми́лꙋй чⷭ҇таѧ, простѝ и҆  сп҃си́ мѧ. 
Сла́ва: Поми́лꙋй дв҃о, стра́стнꙋю и҆ ѻ҆каѧ́ннꙋю мою̀  дꙋ́шꙋ, ви́ждь страсте́й смꙋще́нїе, ви́ждь и҆ разгорѣ́нїе  пло́ти непостоѧ́нное: и҆ по́мощь да́ждь мѝ  сп҃си́тельнꙋю, и҆ и҆збавле́нїе. 
И҆ ны́нѣ: Ѻ҆ц҃ꙋ̀ є҆диносꙋ́щный, собезнача́льный  сн҃ъ и҆ сло́во, пло́ть ѿ тебѐ прїѧ́тъ ра́внꙋ,  оу҆́мнꙋ, и҆ ѡ҆дꙋшевле́ннꙋ непрело́жнѡ, ꙗ҆́кѡ вѣ́сть  са́мъ: и҆ є҆стество̀ на́ше ѡ҆бновѝ въ не́й лꙋ́чше, дв҃о  чⷭ҇таѧ. 
Пѣ́снь и҃ 
І҆рмо́съ: Є҆гѡ́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те, и҆ превозноси́те во всѧ̑  вѣ́ки. 
Недоꙋмѣ́ю помышлѧ́ѧ дѣѧ̑нїѧ моѧ̑, и҆ трепе́щꙋ сꙋдїѝ  стра́шнагѡ сꙋди́ща: кі́й ѿвѣ́тъ ѻ҆каѧ́нный принесꙋ̀  тогда̀: влⷣчце мі́ра, бꙋ́ди мѝ застꙋ́пница. 
Не ѿве́ржи оу҆́бѡ менѐ сама̀ влⷣчце, ѿ лица̀  твоегѡ̀, є҆гда̀ къ твоемꙋ̀ воззрю̀ ѡ҆́бразꙋ: но млⷭ҇тива  бꙋ́ди мѝ, и҆ настоѧ́щагѡ премѣни́ мѧ ѡ҆сꙋжде́нїѧ. 
Сла́ва: Невѣ́сто бж҃їѧ, мр҃і́е безневѣ́стнаѧ, ѿ  всѧ́кагѡ лꙋка́вагѡ вре́да и҆зба́ви мѧ̀, вопїю̀ тѝ,  твоего̀ раба̀: и҆ въ бꙋ́дꙋщей прѝ предста́ни мѝ,  є҆ди́на хрⷭ҇тїа́нъ предста́тельнице. 
И҆ ны́нѣ: Да человѣ́ки сн҃ъ тво́й влⷣчце,  ѡ҆божи́тъ, ꙗ҆ви́сѧ и҆з̾ тебѐ соверше́нъ человѣ́къ:  сего̀ оу҆̀бо молѝ, соверше́ннѡ ѡ҆чи́щшасѧ показа́ти  прича́стника мѧ̀ бж҃е́ственномꙋ є҆гѡ̀ црⷭ҇твїю. 
Пѣ́снь ѳ҃ 
І҆рмо́съ: Є҆́же ра́дꙋйсѧ ѿ а҆́гг҃ла прїи́мшаѧ, и҆  ро́ждшаѧ созда́телѧ твоегѡ̀, дв҃о, сп҃си́ тѧ велича́ющыѧ. 
Ты̀ є҆ди́на предста́тельнице человѣ́кѡвъ є҆сѝ  пречⷭ҇таѧ, ты̀ є҆сѝ стѣна̀ хрⷭ҇тїа́нъ чⷭ҇таѧ, тѧ̀  ны́нѣ предлага́ю ко хрⷭ҇тꙋ̀ хода́таицꙋ ѡ҆ мнѣ̀  смире́нномъ, да твои́ми мл҃твами поми́лꙋетъ мѧ̀  ѻ҆каѧ́ннаго. 
Но́щи дѣла̀ содѣ́лахъ, и҆ но́щь мꙋче́нїѧ хо́щетъ мѧ̀  ны́нѣ покры́ти пра́веднѡ сꙋ́етнаго, и҆ всѧ́ко томле́нїе  прїѧ́ти а҆́дово: но ро́ждшаѧ сꙋдїю̀, и҆ бг҃а чⷭ҇таѧ дв҃о,  и҆зба́ви мѧ̀ всѧ́кагѡ мꙋче́нїѧ. 
Сла́ва: Вре́мѧ живота̀ моегѡ̀ во ѕлы́хъ и҆зжи́хъ, и҆  къ две́ремъ а҆́да прибли́жихсѧ, и҆ ве́сь не гото́въ и҆дꙋ̀  та́мѡ: помози́ ми бл҃га́ѧ. бцⷣе, на тѧ́ бо наде́ждꙋ  возложи́хъ. 
И҆ ны́нѣ: Бл҃голюби́ваѧ влⷣчце, а҆́гг҃лѡвъ  оу҆краше́нїе, мꙋ́ченикѡвъ сла́во, съ си́ми помоли́сѧ  ѡ҆брѣстѝ на́мъ ми́лость, и҆ разрѣше́нїе долгѡ́въ, и҆  возмощѝ всѣ̑мъ до́брѣ жи́зни на́шеѧ тече́нїе  сконча́ти, бж҃е́ствєннаѧ дѣ́ющымъ. 
Та́же, Досто́йно є҆́сть: и҆ покло́нъ, и҆ Трист҃о́е.  По Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Въ сꙋббѡ́тꙋ оу҆́тра, 
по а҃-мъ стїхосло́вїи сѣда́льны мч҃нчны, гла́съ ѕ҃: 
Свѣ́тъ пра́вєднымъ всегда̀ ты̀ гдⷭ҇и: ст҃і́и бо ѡ҆  тебѣ̀ просвѣти́вшесѧ, сїѧ́ютъ при́снѡ ꙗ҆́кѡ свѣти̑ла,  свѣти́льникъ нечести́выхъ оу҆гаси́вше: и҆́хже мл҃твами  сп҃се на́шъ, ты̀ просвѣтѝ свѣти́льникъ мо́й, и҆ сп҃си́  мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Страда́льческїй по́двигъ претерпѣ́вше ст҃і́и, и҆  по́чєсти побѣ̑дныѧ ѿ тебѐ прїѧ́ша, оу҆праздни́ша  помышлє́нїѧ беззако́нныхъ, и҆ прїѧ́ша вѣнцы̀  нетлѣ̑нныѧ. тѣ́ми бж҃е оу҆моле́нъ быва́ѧ, да́рꙋй на́мъ  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: И҆́же  бл҃гослове́ннꙋю нарекі́й твою̀ мт҃рь, прише́лъ є҆сѝ на  стрⷭ҇ть во́льнымъ хотѣ́нїемъ, возсїѧ́въ на крⷭ҇тѣ̀,  взыска́ти хотѧ̀ а҆да́ма, глаго́лѧ а҆́гг҃лѡмъ: сра́дꙋйтесѧ  мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма. всѧ̑ мꙋ́дрѣ  оу҆стро́ивый бж҃е на́шъ, сла́ва тебѣ̀. 
По в҃-мъ стїхосло́вїи сѣда́льны мч҃нчны, гла́съ ѕ҃: 
Страда́льческое стоѧ́нїе въ по́двизѣ, и҆  мꙋчи́тєльскїѧ ра̑ны на мꙋ́ченицѣхъ: и҆ стоѧ́хꙋ ли́цы  безпло́тныхъ, по́чєсти держа́ще побѣ̑дныѧ: оу҆диви́ша  мꙋ́дрїи мꙋчи́телей, и҆ царе́й премꙋ́дрїи: низложи́ша  ѿстꙋ́пника и҆сповѣ́данїемъ хрⷭ҇то́вымъ. оу҆крѣпи́вый  и҆́хъ гдⷭ҇и, сла́ва тебѣ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Гдⷭ҇и, ст҃ы́хъ твои́хъ па́мѧть дне́сь показа́сѧ,  ꙗ҆́кѡ ра́й, и҆́же во є҆де́мѣ, въ не́й бо ра́дꙋетсѧ  всѧ̀ тва́рь: и҆ подае́ши на́мъ тѣ́хъ мольба́ми ми́ръ и҆  ве́лїю млⷭ҇ть. 
Сті́хъ: Мнѡ́ги скѡ́рби првⷣнымъ, и҆ ѿ всѣ́хъ и҆́хъ  и҆зба́витъ ѧ҆̀ гдⷭ҇ь. 
Ме́ртвенъ: Вои́стиннꙋ сꙋета̀ всѧ́чєскаѧ, житїе́ же  сѣ́нь и҆ со́нъ: и҆́бо всꙋ́е мѧте́тсѧ всѧ́къ  земноро́дный, ꙗ҆́коже речѐ писа́нїе: є҆гда̀ мі́ръ  прїѡбрѧ́щемъ, тогда̀ во гро́бъ всели́мсѧ, и҆дѣ́же  вкꙋ́пѣ ца́рїе и҆ оу҆бо́зїи. тѣ́мже хрⷭ҇тѐ бж҃е,  преста́влєнныѧ оу҆поко́й: ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Ѿ се́рдца  воздыха̑нїѧ и҆ ѿ оу҆тро́бы приношꙋ́ ти, твоѐ  всенепоро́чнаѧ, молю̀ бл҃гопремѣни́тельное застꙋпле́нїе:  поми́лꙋй всестра́стнꙋю мою̀ дꙋ́шꙋ, оу҆молѝ  многомлⷭ҇тиваго бг҃а и҆зба́вити мѧ̀ сꙋда̀, и҆ є҆́зера  ѻ҆́гненнагѡ, є҆ди́на бл҃гослове́ннаѧ. 
Канѡ́нъ ст҃ы̑мъ мч҃нкѡмъ, и҆ ст҃и́телємъ, и҆  прпⷣбнымъ, и҆ оу҆со́пшымъ: творе́нїе і҆ѡ́сифово, гла́съ  ѕ҃: 
Пѣ́снь а҃ 
І҆рмо́съ: Чꙋ́вственный фараѡ́нъ потопле́нъ бы́сть со  всево́инствомъ, і҆и҃ль же проше́дъ посредѣ̀ мо́рѧ,  вопїѧ́ше: гдⷭ҇еви бг҃ꙋ на́шемꙋ пои́мъ, ꙗ҆́кѡ  просла́висѧ. 
Свѣ́тлымъ оу҆мо́мъ тє́мныѧ ѡ҆свѣти́вше,  ѕлочести̑выѧ же мꙋчи́тели мч҃нцы посрами́вше,  побѣдоно́сцы бы́ша ꙗ҆́вѣ, и҆ къ невече́рнемꙋ свѣ́тꙋ  преидо́ша. 
Ст҃и́телїе хрⷭ҇тѡ́вы, и҆ прпⷣбныхъ ли́къ, и҆  прⷪ҇рѡ́къ, и҆ првⷣныхъ всѣ́хъ є҆ди́нственное  торжество̀, добродѣ́тельными красота́ми блиста́ющесѧ,  внидо́ша къ нбⷭ҇нымъ селе́нїємъ. 
Же́нъ всѧ́ко мно́жество присво́ившесѧ хрⷭ҇то́ви,  є҆́ѵꙋ лю́тымъ прельще́нїемъ оу҆мори́вшаго попра́ша  трꙋды̀ мꙋ́жескими, оу҆бл҃жа́ютсѧ бж҃е́ственными  пѣ́сньми. 
Сла́ва, поко́инъ: И҆́же ѿ землѝ въ нача́лѣ  созда́въ человѣ́ка хрⷭ҇тѐ, дꙋ́шы твои́хъ ра̑бъ  оу҆поко́й, мо́лимсѧ, во ѻ҆би́телехъ пра́ведныхъ и҆ въ  мѣ́стѣхъ ѡ҆слабле́нїѧ, ꙗ҆́кѡ пребл҃гъ. 
И҆ ны́нѣ, бг҃оро́диченъ: Сщ҃е́ннѣйши чⷭ҇таѧ  херꙋві̑мъ, и҆ серафі̑мъ, ꙗ҆ви́ласѧ є҆сѝ ро́ждши  творца̀ тва́ри. є҆го́же непреста́ннѡ молѝ, оу҆ще́дрити  рабы̑ твоѧ̑ тебѐ сла́вѧщыѧ. 
Дрꙋгі́й канѡ́нъ оу҆со́пшымъ, пое́мъ є҆го̀ на рѧдꙋ̀,  и҆дѣ́же нѣ́сть мине́и: творе́нїе ѳеофа́ново. 
І҆рмо́съ: Ꙗ҆́кѡ по сꙋ́хꙋ: 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Въ нбⷭ҇ныхъ черто́зѣхъ, всегда̀ до́блїи мч҃нцы  мо́лѧтъ тѧ̀ хрⷭ҇тѐ: и҆̀хже ѿ землѝ преста́вилъ є҆сѝ  вѣ̑рныѧ, вѣ́чныхъ бла̑гъ полꙋчи́ти сподо́би. 
Сті́хъ: Поко́й гдⷭ҇и, дꙋ́шы ра̑бъ твои́хъ. 
Оу҆краси́вый всѧ́чєскаѧ, живо́тное смѣше́нное мѧ̀  человѣ́ка, посредѣ̀ смире́нїѧ же вкꙋ́пѣ и҆ вели́чества  созда́лъ є҆сѝ: тѣ́мже ра̑бъ твои́хъ дꙋ́шы сп҃се,  оу҆поко́й. 
Сла́ва: Раѧ̀ жи́телѧ, и҆ дѣ́лателѧ въ нача́лѣ мѧ̀  оу҆чини́лъ є҆сѝ: престꙋпи́вша же твою̀ за́повѣдь  и҆зри́нꙋлъ є҆сѝ. тѣ́мже рабѡ́въ твои́хъ дꙋ́шы сп҃се,  оу҆поко́й. 
И҆ ны́нѣ, бг҃оро́диченъ: И҆́же ѿ ребра̀ созда́вый  є҆́ѵꙋ пе́рвѣе на́шꙋ прама́терь, и҆з̾ пречⷭ҇тагѡ  твоегѡ̀ чре́ва въ пло́ть ѡ҆дѣва́етсѧ: є҆́юже сме́рти  крѣ́пость чⷭ҇таѧ, разрꙋши́лъ є҆́сть. 
Пѣ́снь г҃ 
І҆рмо́съ: На тве́рдѣмъ вѣ́ры твоеѧ̀ ка́мени  помышле́нїе оу҆тверди́въ дꙋшѝ моеѧ̀, оу҆твердѝ гдⷭ҇и:  тѧ́ бо и҆́мамъ бл҃же, прибѣ́жище и҆ оу҆твержде́нїе. 
Тѣлє́снымъ примѣси́вшесѧ болѣ́знемъ страда́льцы,  на неболѣ́зненное взира́хꙋ воздаѧ́нїе ра́дꙋющесѧ: и҆  ны́нѣ оу҆толѧ́етъ на́шѧ болѣ̑зни мнѡ́гїѧ бл҃года́тїю. 
Ра́зꙋмомъ тве́рдымъ ѿгонѧ́юще ѕвѣ́ри лꙋка̑выѧ,  бж҃е́ственнїи ст҃и́телїе, и҆зба́виша неврежде́нны ѿ  ѕло́бъ тѣ́хъ, хрⷭ҇тѡ́ва бж҃е́ствєннаѧ воспита̑нїѧ. 
Во́лею и҆́гꙋ гдⷭ҇ню подвозше́дый ли́къ прпⷣбныхъ,  оу҆мертви́въ мꙋдрова́нїе плотско́е, и҆ живо́тъ вѣ́чный  воспрїѧ́тъ. 
Сла́ва: И҆зба́ви хрⷭ҇тѐ ѻ҆гнѧ̀ вѣ́чнагѡ,  бл҃гоче́стно ѿ житїѧ̀ преста́вльшыѧсѧ, и҆ ѡ҆ставле́нїе  да́ждь долгѡ́въ и҆́хъ бл҃же, и҆ вѣ́чное наслажде́нїе. 
И҆ ны́нѣ: Ꙗ҆̀же хрⷭ҇та̀ возлюби́вшыѧ жєны̀, тебѐ  того̀ неизрече́ннѡ ро́ждшꙋю, всест҃а́ѧ влⷣчце,  ра́достною мы́слїю ѡ҆бстоѧ́ще ликовствꙋ́ютъ. 
И҆́нъ І҆рмо́съ: Нѣ́сть ст҃ъ ꙗ҆́коже ты̀: 
Зако́ннѡ пострада́вше твоѝ мч҃нцы жизнода́вче, и҆  вѣнцы̀ побѣ́ды оу҆краси́вшесѧ ѿ тебѐ, прилѣ́жнѡ  преста́вльшымсѧ вѣ̑рнымъ вѣ́чное хода́тайствꙋютъ  поче́стїе. 
Наказа́въ пре́жде мно́гими чꙋдесы̀ и҆ зна́меньми менѐ  заблꙋ́ждшаго, напослѣ́докъ самого̀ себѐ и҆стощи́лъ  є҆сѝ, ꙗ҆́кѡ сострада́теленъ: и҆ поиска́въ ѡ҆брѣ́лъ,  и҆ сп҃слъ є҆сѝ. 
Сла́ва: Ѿ текꙋ́щагѡ непостоѧ́тельныѧ тлѝ, къ тебѣ̀  прише́дшыѧ, въ селе́нїихъ вѣ́чныхъ всели́тисѧ ра́достнѡ  сподо́би бл҃же, ѡ҆правда́въ вѣ́рою же и҆ бл҃года́тїю. 
И҆ ны́нѣ: Нѣ́сть непоро́чны, ꙗ҆́коже ты̀ пречⷭ҇таѧ  бг҃ома́ти: є҆ди́на бо ѿ вѣ́ка и҆́стиннаго бг҃а  зачала̀ є҆сѝ во чре́вѣ сме́рти разрꙋши́вшаго си́лꙋ. 
Пѣ́снь д҃ 
І҆рмо́съ: Оу҆слы́шахъ слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ оу҆жасо́хсѧ: сла́ва си́лѣ  твое́й гдⷭ҇и. 
Стоѧ́ще зрѧ́хꙋ го́рдаго стрⷭ҇тоте́рпцы, пред̾ нога́ми  и҆́хъ попира́ема: и҆ всѧ́ческихъ зижди́телѧ  бл҃года́рственнѡ сла́влѧхꙋ. 
Глагѡ́лъ свѣтлостьмѝ ст҃и́телїе воѡрꙋжи́вшесѧ, къ  свѣ́тꙋ разꙋмѣ́нїѧ, человѣ́ки ѿ тьмы̀ є҆ресе́й  сп҃со́ша. 
Ꙗ҆́кѡ оу҆́глїе ꙗ҆ви́шасѧ, къ бг҃ꙋ те́плымъ  разꙋмѣ́нїемъ, и҆ стра̑сти попали́вше веще́ствєнныѧ  преподо́бнїи, вельмѝ прославлѧ́ютсѧ. 
Сла́ва: Живы́ми ты̀ гдⷭ҇и, и҆ ме́ртвыми ѡ҆блада́ѧ,  и҆̀хже преста́вилъ є҆сѝ. оу҆поко́й со всѣ́ми  бл҃гоꙋгоди́вшими тебѣ̀ влⷣко. 
И҆ ны́нѣ: Гдⷭ҇ь, пречⷭ҇таѧ, и҆з̾ тебѐ неизрече́ннѡ  въ пло́ть ѡ҆блекі́йсѧ, же́нъ сосло́вїе мꙋ́жественнѣ  подвиза́вшихсѧ прїѧ́тъ. 
И҆́нъ І҆рмо́съ: Хрⷭ҇то́съ моѧ̀ си́ла: 
Премꙋ́дрости бо́льшее ꙗ҆влѧ́ѧ позна́нїе, и҆ ѡ҆  дарѣ́хъ многосоверше́ннꙋю влⷣко, бл҃госты́ню,  мч҃ничєскїѧ ли́ки а҆́гг҃лѡмъ сочета́лъ є҆сѝ. 
Пречⷭ҇тꙋю сла́вꙋ твою̀ полꙋчи́ти сподо́би къ тебѣ̀  преста́влєннымъ, и҆дѣ́же хрⷭ҇тѐ, веселѧ́щихсѧ є҆́сть  жили́ще, и҆ гла́съ чи́стагѡ ра́дованїѧ. 
Сла́ва: Пою́щыѧ прїимѝ бж҃е́ственною держа́вою  твое́ю, и҆̀хже ѿ землѝ прїѧ́тъ, ча̑да свѣ́тꙋ тѣ́хъ  содѣ́лавъ, грѣхо́внꙋю мглꙋ̀ ѡ҆чища́ѧ многомлⷭ҇тиве. 
И҆ ны́нѣ: Прїѧ́телище пречⷭ҇тое, цр҃ковь непоро́чнꙋю,  ковче́гъ всесвѧ́тъ, дв҃ственное мѣ́сто сщ҃е́нїѧ, тебѐ  добро́тꙋ і҆а́кѡвлю влⷣка и҆збра́лъ є҆́сть. 
Пѣ́снь є҃ 
І҆рмо́съ: Свѣ́тъ возсїѧ́вый мі́рꙋ хрⷭ҇тѐ, просвѣтѝ  се́рдце моѐ ѿ но́щи тебѣ̀ зовꙋ́ща, и҆ сп҃си́ мѧ. 
И҆стка́нꙋю ѿ вы́шнїѧ бл҃года́ти, ѡ҆бле́кшесѧ во  ѻ҆де́ждꙋ, страда́льцы, врага̀ ѡ҆бнажи́сте. 
Со ст҃ы́ми прⷪ҇ро́ки почти́мъ первосщ҃е́нники  бг҃омꙋ̑дрыѧ, и҆ преподѡ́бныѧ бг҃ꙋ бл҃гоꙋгоди́вшыѧ. 
Во ѱалмѣ́хъ и҆ пѣ́снехъ восхва́лимъ же́нъ  сосло́вїе: ꙗ҆́кѡ бг҃ꙋ до́брѣ оу҆годи́вшыѧ. 
Сла́ва: Въ селе́нїихъ пра́ведныхъ твои́хъ гдⷭ҇и, твоѧ̑  рабы̑ оу҆чинѝ, презира́ѧ тѣ́хъ, ꙗ҆̀же въ житїѝ  согрѣшє́нїѧ. 
И҆ ны́нѣ: И҆збавлѧ́ющи на́съ всѧ́кагѡ вра́жїѧ вре́да,  ꙗ҆ви́ласѧ є҆сѝ влⷣчце, молѧ́щи хрⷭ҇та̀ є҆ди́наго  бл҃гоꙋтро́бнаго. 
И҆́нъ І҆рмо́съ: Бж҃їимъ свѣ́томъ твои́мъ: 
Ꙗ҆́кѡ всепло́дїе сщ҃е́нное, и҆ ꙗ҆́кѡ нача́токъ  человѣ́ческагѡ є҆стества̀ мч҃нцы, просла́вленномꙋ  прине́сшесѧ бг҃ꙋ, на́мъ сп҃се́нїе при́снѡ  хода́тайствꙋютъ. 
Нбⷭ҇нагѡ пребыва́нїѧ, и҆ раздаѧ́нїѧ дарова́нїй  сподо́би гдⷭ҇и, пре́жде оу҆со́пшыѧ вѣ̑рныѧ рабы̑ твоѧ̑,  подаѧ̀ прегрѣше́нїй и҆збавле́нїе. 
Сла́ва: И҆́же є҆ди́нъ є҆стество́мъ животво́рецъ,  и҆́же бл҃гости вои́стиннꙋ неизслѣ́димаѧ пꙋчи́на,  сконча́вшыѧсѧ црⷭ҇твїѧ твоегѡ̀ сподо́би ще́дре, є҆ди́не  безсме́ртне. 
И҆ ны́нѣ: Крѣ́пость и҆ пѣ́нїе, и҆́же и҆з̾ тебѐ  влⷣчце мі́рꙋ рожде́йсѧ, и҆ сп҃се́нїе бы́сть поги́бшымъ,  и҆́же ѿ а҆́довыхъ вра́тъ и҆збавлѧ́ѧ вѣ́рою тебѐ  бл҃жа́щыѧ. 
Пѣ́снь ѕ҃ 
І҆рмо́съ: Ки́томъ пожре́нъ грѣхо́внымъ, вопїю̀ тебѣ̀  хрⷭ҇тѐ: ꙗ҆́кѡ прⷪ҇ро́ка и҆з̾ и҆стлѣ́нїѧ мѧ̀ свободѝ. 
Крове́й бж҃е́ственныхъ тече́нїемъ мы́слєнныѧ врагѝ  погрꙋзи́сте: вѣ́рныхъ же сердца̀ стрⷭ҇тоте́рпцы  напои́сте. 
Распе́нше себѐ мі́рꙋ и҆ стрⷭ҇те́мъ, прпⷣбнїи, и҆  премꙋ́дрїи ст҃и́телїе, бж҃е́ственныѧ сла́вы  сподо́бистесѧ. 
Прⷪ҇ро́кѡвъ ли́къ, и҆ чⷭ҇тны́хъ же́нъ собо́ръ, до́брѣ  подвиза́вшихсѧ по до́лгꙋ оу҆бл҃жа́емъ. 
Сла́ва: Поко́й бж҃е, преждеꙋсо́пшихъ дꙋ́шы со  и҆збра́нными твои́ми, презира́ѧ тѣ́хъ прегрѣшє́нїѧ. 
И҆ ны́нѣ: пло́тїю роди́вшаѧ хрⷭ҇та̀, пло́ти моеѧ̀  стра̑сти оу҆мертвѝ, и҆ ѡ҆живѝ дв҃о, дꙋ́шꙋ мою̀  хода́тайствомъ твои́мъ. 
И҆́нъ І҆рмо́съ: Жите́йское мо́ре: 
На крⷭ҇тѣ̀ пригвожда́емь, мч҃нчєскїѧ ли́ки къ себѣ̀  собра́лъ є҆сѝ, подо́бѧщыѧсѧ стрⷭ҇ти твое́й бл҃же.  тѣ́мже тѧ̀ мо́лимъ: къ тебѣ̀ преста́влєнныѧ  оу҆поко́й. 
Неизрече́нною сла́вою твое́ю, є҆гда̀ прїи́деши  стра́шнѡ сꙋди́ти мі́рꙋ всемꙋ̀ на ѻ҆́блацѣхъ, бл҃говолѝ  и҆зба́вителю, свѣ́тлѡ срѣ́сти тебѐ, ꙗ҆̀же ѿ землѝ  прїѧ́лъ є҆сѝ вѣ̑рныѧ рабы̑ твоѧ̑. 
Сла́ва: И҆сто́чникъ жи́зни сы́й влⷣко, въ мꙋ́жествѣ  бж҃е́ственнѣмъ, ѡ҆кова̑нныѧ и҆зводѧ̀ рабы̑ твоѧ̑ ꙗ҆̀же  къ тебѣ̀ вѣ́рнѡ ѿше́дшыѧ, въ пи́щи ра́йстѣй вселѝ. 
И҆ ны́нѣ: Въ зе́млю возврати́хомсѧ, престꙋпи́вше  бж҃їю за́повѣдь: тебе́ же ра́ди дв҃о, на нб҃са̀ ѿ  землѝ вознесо́хомсѧ, тлю̀ сме́ртнꙋю ѿтрѧ́сше. 
Пѣ́снь з҃ 
І҆рмо́съ: Прпⷣбныхъ твои́хъ ѻ҆трокѡ́въ пѣ́снь  оу҆слы́шавый и҆ пе́щь горѧ́щꙋю ѡ҆роси́вый, бл҃гослове́нъ  є҆сѝ гдⷭ҇и бж҃е ѻ҆тє́цъ на́шихъ. 
Хрⷭ҇тѡ́вы стрⷭ҇тоте́рпцы, оу҆гаси́вшыѧ пла́мень  лю́тагѡ безбо́жїѧ тꙋ́чами крове́й, пѣ́сньми почти́мъ. 
Бл҃госла́внїи і҆ера́рси, зи́мꙋ є҆ресе́й разрꙋши́вше,  и҆ къ веснѣ̀ бж҃е́ственнѣй ра́дꙋющесѧ прїидо́ша. 
Терпѣ́нїемъ бога́тꙋю дх҃а бл҃года́ть наслѣ́довасте  пѡ́стницы, и҆ мно́жество бѣсѡ́въ погꙋби́сте. 
Сла́ва: Раѧ̀ пи́щи твоеѧ̀ наслѣ́довати сподо́би  ще́дре, вѣ́рою преста́влєнныѧ ѿ житїѧ̀,  многомлⷭ҇тиве. 
И҆ ны́нѣ: И҆́же тебѐ дв҃ꙋ показа́вый чⷭ҇таѧ и҆ по  ржⷭ҇твѣ̀, ст҃ы́хъ же́нъ ли́ки тебѣ̀ наслѣ́довавшыѧ  сп҃слъ є҆́сть. 
И҆́нъ І҆рмо́съ: Росода́тельнꙋ оу҆́бѡ пе́щь: 
И҆зба́вльшїисѧ твое́ю кро́вїю мч҃нцы, пе́рвагѡ  престꙋпле́нїѧ, ѡ҆кропи́вшесѧ же свое́ю кро́вїю,  проѡбразꙋ́ютъ ꙗ҆́вѣ твоѐ заколе́нїе, бл҃гослове́нъ  є҆сѝ бж҃е ѻ҆тє́цъ на́шихъ. 
Свирѣ́пѣющꙋю сме́рть оу҆мертви́лъ є҆сѝ, сло́ве  живонача́льнѣйшїй, въ вѣ́рѣ же твое́й оу҆со́пшыѧ  прїимѝ тебѐ пою́щыѧ хрⷭ҇тѐ, и҆ глаго́лющыѧ:  бл҃гослове́нъ бг҃ъ ѻ҆тє́цъ на́шихъ. 
Сла́ва: Воѡдꙋши́въ мѧ̀ человѣ́ка вдохнове́нїемъ  бж҃е́ственнымъ бг҃онача́льнѣйшїй влⷣко, преста́влєнныѧ  црⷭ҇твїѧ твоегѡ̀ сподо́би, пѣ́ти тебѐ сп҃сѐ:  бл҃гослове́нъ бг҃ъ ѻ҆тє́цъ на́шихъ. 
И҆ ны́нѣ: Превы́шши всѣ́хъ тва́рей, пренепоро́чнаѧ  была̀ є҆сѝ, заче́нши бг҃а сокрꙋши́вшаго смє́ртнаѧ  врата̀, и҆ верєѝ сте́ршаго. тѣ́мже тѧ̀ чⷭ҇таѧ,  пѣсносло́вимъ вѣ́рнїи, ꙗ҆́кѡ бг҃омт҃рь. 
Пѣ́снь и҃ 
І҆рмо́съ: Прпⷣбнїи твоѝ ѻ҆́троцы въ пещѝ херꙋві́мы  подража́хꙋ, трист҃ꙋ́ю пѣ́снь воспѣва́юще,  бл҃гослови́те, по́йте, и҆ превозноси́те во всѧ̑ вѣ́ки. 
До́блественнѣ мꙋче́нїй треволне́нїемъ оу҆ранѧ́еми,  бж҃е́ственнїи мч҃нцы, бл҃года́тїю проше́дше въ тишинꙋ̀  глꙋбо́кꙋю, вы́шнѧгѡ црⷭ҇твїѧ достиго́ша. 
Прпⷣбнїи, всемꙋ́дрїи ст҃и́телїе, просїѧ́вше ꙗ҆́кѡ  сл҃нце, просвѣща́ютъ вселе́ннꙋю оу҆че́нїй лꙋча́ми, и҆  и҆сцѣле́нїй свѣтлостьмѝ. 
Сла́внїи прⷪ҇ро́цы, и҆ первосщ҃е́нницы, прпⷣбнїи  всѝ, и҆ пра́веднїи, мч҃нкъ мно́жєства, и҆ же́нъ, ста́до  ва́ше всѐ сохрани́те ѿ бѣсѡ́въ непоколеби́мо. 
Сла́ва: Воспое́мъ ꙗ҆̀же ѿ вѣ́ка првⷣныѧ, и҆  бг҃оглагѡ́ливыѧ прⷪ҇ро́ки, и҆ возопїе́мъ со  оу҆миле́нїемъ: тѣ́хъ сло́ве, мл҃твами въ вѣ́рѣ  оу҆со́пшыѧ оу҆поко́й. 
И҆ ны́нѣ: Всю́ тѧ бли́жнюю добро́тꙋ бг҃а дв҃о, ли́къ  же́нскїй возлюбѝ, и҆ во слѣ́дъ тебѐ приведо́шасѧ  влⷣцѣ всѣ́хъ, согла́снѡ бл҃жа́ще тѧ̀ пречⷭ҇таѧ. 
И҆́нъ І҆рмо́съ: И҆з̾ пла́мене прпⷣбнымъ: 
Крѣ́пкѡ по́двиги показꙋ́юще, побѣ́ды вѣнцы̀  прїѧ́сте, мч҃нцы стрⷭ҇тоте́рпцы, хрⷭ҇то́ви зовꙋ́ще: тѧ̀  превозно́симъ гдⷭ҇а во вѣ́ки. 
Сщ҃е́ннѡ вѣ̑рныѧ житє́йскаѧ ѡ҆ста́вльшыѧ, и҆ къ  тебѣ̀ влⷣцѣ ѿлꙋчи́вшыѧсѧ прїимѝ кро́ткѡ, и҆  оу҆поко́й, ꙗ҆́кѡ млⷭ҇рдъ, тѧ̀ превозносѧ́щихъ гдⷭ҇а во  вѣ́ки. 
Сла́ва: Ны́нѣ въ землѝ кро́ткихъ, всѣ̑мъ  водворѧ́тисѧ пре́жде оу҆со́пшымъ сп҃се, бл҃говолѝ,  вѣ́рою твое́ю ѡ҆правда́въ и҆ бл҃года́тїю, тѧ̀  превозносѧ́щихъ гдⷭ҇а во вѣ́ки. 
И҆ ны́нѣ: Бл҃жи́мъ тѧ̀ всѝ пребл҃же́ннаѧ, ꙗ҆́кѡ  сло́во вои́стиннꙋ сꙋ́щее бл҃же́нное ро́ждшꙋю, пло́ть  бы́вшее на́съ ра́ди. є҆го́же превозно́симъ во всѧ̑  вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: И҆ про́чыѧ стїхѝ съ припѣ́вы. 
Пѣ́снь ѳ҃ 
І҆рмо́съ: Є҆́же ра́дꙋйсѧ, ѿ а҆́гг҃ла прїи́мшаѧ, и҆  ро́ждшаѧ созда́телѧ твоего̀, дв҃о, сп҃си́ тѧ велича́ющыѧ. 
Ѻ҆вча́та чⷭ҇таѧ приведо́стесѧ ко влⷣцѣ  стрⷭ҇тоте́рпцы мч҃нцы, того̀ моли́те сп҃стѝ дꙋ́шы на́шѧ. 
Ꙗ҆́кѡ па́стырїе на ѕла́цѣ бл҃гоче́стїѧ ст҃и́телїе,  вѣ̑рныѧ оу҆пасо́сте, и҆ ны́нѣ во ѻ҆гра́дꙋ  бж҃е́ственнꙋю всели́стесѧ. 
Со ст҃ы́ми ст҃и́тели, и҆ прⷪ҇ро́ки, и҆ со жена́ми  крѣ́пкѡ пострада́вшими, и҆ прпⷣбныхъ ли́ки да  оу҆бл҃жи́мъ. 
Сла́ва: Є҆мꙋ́же причаща́ютсѧ весе́лїю присносꙋ́щномꙋ  ст҃ы́хъ собо́ри, сподо́би преста́вленныхъ оу҆лꙋчи́ти  многомлⷭ҇тиве. 
И҆ ны́нѣ: Свѣ́тъ ро́ждшаѧ дв҃о, просвѣтѝ дꙋ́шꙋ  мою̀, тьмꙋ̀ ѿгонѧ́ющи грѣха̀ и҆ лѣ́ности моеѧ̀. 
И҆́нъ І҆рмо́съ: Бг҃а человѣ́кѡмъ: 
Наде́жда мч҃нкѡвъ ли́ки оу҆крѣпѝ, и҆ къ твое́й  любвѝ распале́нїемъ вперѝ, бꙋ́дꙋщїй си̑мъ  предвоѡбрази́вше непоколеби́мый вои́стиннꙋ поко́й:  є҆гѡ́же преста́влєнныѧ бл҃же, вѣ̑рныѧ сподо́би. 
Свѣ́тлое твоѐ хрⷭ҇тѐ, и҆ бж҃е́ственное оу҆лꙋчи́ти  сїѧ́нїе вѣ́рою преста́влєннымъ бл҃говолѝ, и҆́же въ  ло́нѣхъ а҆враа́мовѣхъ поко́й, ꙗ҆́кѡ є҆ди́нъ млⷭ҇тивъ  тѣ̑мъ да́рꙋѧ, и҆ вѣ́чнагѡ сподоблѧ́ѧ бл҃же́нства. 
Сла́ва: И҆́же сы́й є҆стество́мъ бл҃гъ и҆ млⷭ҇рдъ, и҆  хоти́тель млⷭ҇тей, и҆ бл҃гоꙋтро́бїѧ пꙋчи́на, и҆̀хже ѿ  мѣ́ста сегѡ̀ ѡ҆ѕлобле́нїѧ, и҆ сѣ́ни сме́ртныѧ  преста́вилъ є҆сѝ, и҆дѣ́же сїѧ́етъ тво́й свѣ́тъ, сп҃се  тѣ́хъ оу҆чинѝ. 
И҆ ны́нѣ: Сѣ́нь ст҃ꙋ́ю чⷭ҇таѧ, вѣ́мы тѧ̀, и҆  ковче́гъ, и҆ скрижа̑ли, зако́на и҆ бл҃года́ти: тебе́ бо  ра́ди ѡ҆ставле́нїе дарова́сѧ, ѡ҆правда̑нымъ кро́вїю  воплоще́ннагѡ и҆з̾ твоегѡ̀ чре́ва, всенепоро́чнаѧ. 
Та́же, Досто́йно є҆́сть: Є҆ктенїа̀, и҆ свѣти́ленъ,  и҆ ѱалмы̀ ѻ҆бы̑чныѧ. 
На хвали́техъ стїхи̑ры мч҃нчны, гла́съ ѕ҃: 
Гдⷭ҇и, въ па́мѧть ст҃ы́хъ твои́хъ, всѧ̀ тва́рь  пра́зднꙋетъ, нб҃са̀ ра́дꙋютсѧ со а҆́гг҃лы, и҆ землѧ̀  весели́тсѧ съ человѣ́ки. тѣ́хъ мл҃твами поми́лꙋй на́съ. 
Гдⷭ҇и, а҆́ще не бы́хомъ ст҃ы̑ѧ твоѧ̑ и҆мѣ́ли  мл҃твенники, и҆ бл҃госты́ню твою̀ ми́лꙋющꙋю на́съ: ка́кѡ  смѣ́ли бы́хомъ сп҃се, пѣ́ти тѧ̀, є҆го́же славосло́вѧтъ  непреста́ннѡ а҆́гг҃ли; сердцевѣ́дче, пощадѝ дꙋ́шы  на́шѧ. 
Па́мѧть мч҃нкъ, ра́дость боѧ́щымсѧ гдⷭ҇а: пострада́вше  бо хрⷭ҇та̀ ра́ди, вѣнцы̀ ѿ негѡ̀ прїѧ́ша: и҆ ны́нѣ со  дерзнове́нїемъ мо́лѧтсѧ ѡ҆ дꙋша́хъ на́шихъ. 
И҆збра̑нныѧ оу҆дивѝ свѧты̑ѧ бг҃ъ на́шъ, ра́дꙋйтесѧ  и҆ весели́тесѧ всѝ рабѝ є҆гѡ̀, ва́мъ бо оу҆гото́валъ  є҆́сть вѣнцы̀ и҆ црⷭ҇твїе своѐ: но мо́лимъ вы̀, и҆  на́съ не забꙋ́дите. 
Ме́ртвенъ: Болѣ́знь а҆да́мꙋ бы́сть, дре́ва вкꙋше́нїе  дре́вле во є҆де́мѣ, є҆гда̀ ѕмі́й ꙗ҆́дъ ѿры́гнꙋ:  тогѡ́ бо ра́ди вни́де сме́рть всеро́днаѧ снѣда́ющи  человѣ́ка. но прише́дъ влⷣка, низложѝ ѕмі́ѧ, и҆  воскрⷭ҇нїе на́мъ дарова̀. къ немꙋ́же оу҆́бѡ возопїи́мъ:  пощадѝ сп҃се, и҆ и҆̀хже прїѧ́лъ є҆сѝ, со ст҃ы́ми  оу҆поко́й, ꙗ҆́кѡ чл҃вѣколю́бецъ. 
Сла́ва, и҆ ны́нѣ, бг҃оро́диченъ: Бг҃а и҆з̾ тебѐ  воплоти́вшагосѧ разꙋмѣ́хомъ, бцⷣе дв҃о: того̀ молѝ ѡ҆  сп҃се́нїи дꙋ́шъ на́шихъ. 
На стїхо́внѣ стїхи̑ры поко́йны, гла́съ ѕ҃: 
Подо́бенъ: Всю̀ ѿложи́вше: 
И҆мѣ́ѧй непостижи́мое є҆́же ѡ҆ на́съ бл҃гоꙋтро́бїе,  и҆ и҆сто́чникъ неистощи́мый бж҃е́ственныѧ бл҃гости,  многомлⷭ҇тиве, и҆̀же къ тебѣ̀ влⷣко, преше́дшыѧ, на  землѝ живы́хъ вселѝ, въ селє́нїѧ возлю́блєннаѧ и҆  жела́ємаѧ, ѡ҆держа́нїе да́рꙋѧ, всегда̀ пребыва́ющее. ты́  бо за всѣ́хъ пролїѧ́лъ є҆сѝ кро́вь твою̀ сп҃се, и҆  живоно́сною цѣно́ю мі́ръ и҆скꙋпи́лъ є҆сѝ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и. 
Оу҆мерщвле́нїе претерпѣ́лъ є҆сѝ животворѧ́щее  во́лею и҆ живо́тъ и҆сточи́лъ є҆сѝ, и҆ пи́щꙋ  присносꙋ́щнꙋю вѣ̑рнымъ да́лъ є҆сѝ, въ не́йже оу҆чинѝ  оу҆со́пшыѧ ѡ҆ оу҆пова́нїи воскрⷭ҇нїѧ, тѣ́хъ  согрѣшє́нїѧ всѧ̑ проща́ѧ бл҃года́тїю ꙗ҆́кѡ є҆ди́нъ  безгрѣ́шенъ, и҆ є҆ди́нъ бл҃гъ и҆ чл҃вѣколю́бецъ: да  всѣ́ми пое́тсѧ твоѐ и҆́мѧ хрⷭ҇тѐ, сп҃си́тельное  сла́вимъ чл҃вѣколю́бїе твоѐ. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Живы́ми гдⷭ҇ьствꙋюща, бг҃онача́льною вла́стїю, и҆  ме́ртвыми влⷣчествꙋюща, тебѐ хрⷭ҇тѐ, зна́юще мо́лимсѧ,  вѣ̑рныѧ рабы̑ твоѧ̑, къ тебѣ̀ є҆ди́номꙋ бл҃года́телю  ѿше́дшыѧ, тѣ́хъ оу҆поко́й со и҆збра́нными твои́ми  чл҃вѣколю́бче, на мѣ́стѣ оу҆тѣше́нїѧ, во ст҃ы́хъ  свѣ́тлостехъ: воли́тель бо млⷭ҇ти є҆сѝ, и҆ сп҃са́еши  ꙗ҆́кѡ бг҃ъ, и҆̀хже по ѡ҆́бразꙋ твоемꙋ̀ созда́лъ є҆сѝ,  є҆ди́не многомлⷭ҇тиве. 
Сла́ва, и҆ ны́нѣ, бг҃оро́диченъ: Ꙗ҆ви́ласѧ є҆сѝ  пребыва́лище бг҃олѣ́пно пречⷭ҇таѧ: бг҃а бо вмѣсти́ла  є҆сѝ, и҆ хрⷭ҇та̀ родила̀ є҆сѝ, неискꙋсобра́чнаѧ мт҃и  дв҃о, во двою̀ сꙋщєствꙋ̀, во є҆ди́ной же ѵ҆поста́си.  того̀ оу҆молѝ чⷭ҇таѧ, є҆диноро́днаго пе́рвенца, тѧ̀  дв҃ꙋ непоро́чнꙋю, и҆ по ржⷭ҇твѣ̀ сохра́ншаго, дꙋ́шы  оу҆поко́ити вѣ́рою оу҆со́пшихъ во свѣ́тѣ, и҆ въ  нетлѣ́ннѣмъ бл҃же́нствѣ. 
Та́же, Бл҃го є҆́сть: и҆ Трист҃о́е. По Ѻ҆́ч҃е на́шъ:  тропа́рь, и҆ є҆ктенїа̀, и҆ ѿпꙋ́стъ, и҆ ча́съ пе́рвый,  ѱалмы̀ ѻ҆бы̑чныѧ, и҆ коне́чный ѿпꙋ́стъ. 
Въ сꙋббѡ́тꙋ бл҃жє́нны, гла́съ ѕ҃: 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ: и҆ сп҃си́ мѧ, ꙗ҆́кѡ є҆ди́нъ  чл҃вѣколю́бецъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ѻ҆гнѧ̀ и҆ меча̀, и҆ ѕвѣре́й ди́вїихъ оу҆стремле́нїѧ  свирѣ́пагѡ, стрⷭ҇тоте́рпцы сла́внїи не оу҆боѧ́вшесѧ,  присносꙋ́щнагѡ живота̀ сподо́бистесѧ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
И҆́же прⷪ҇ро́ки и҆ оу҆чи́тели, и҆ прпⷣбныѧ и҆  првⷣныѧ просла́вивый чл҃вѣколю́бче: тѣ́хъ мл҃твами  сп҃сѝ дꙋ́шы на́шѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Со всѣ́ми ст҃ы́ми и҆ првⷣными оу҆чинѝ сло́ве,  и҆̀хже въ вѣ́рѣ преста́вилъ є҆сѝ ѿ вре́менныхъ,  ꙗ҆́кѡ да сла́вимъ тѧ̀. 
Сла́ва: Ѻ҆ц҃а̀ и҆ сн҃а славосло́вимъ, и҆ ст҃а́го  дх҃а, глаго́люще: трⷪ҇це ст҃а́ѧ, сп҃сѝ дꙋ́шы на́шѧ. 
И҆ ны́нѣ: Бл҃же́нна въ родѣ́хъ всѣ́хъ ꙗ҆ви́ласѧ  є҆сѝ: бг҃а бо вои́стиннꙋ бл҃же́ннаго несказа́ннѡ  родила̀ є҆сѝ пречⷭ҇таѧ. 
Коне́цъ шесто́мꙋ гла́сꙋ. 


Гла́съ з҃. 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, поста́вимъ стїхѡ́въ д҃: и҆ пое́мъ  г҃ воскрⷭ҇ны, повторѧ́юще а҃-й. Стїхи̑ры воскрⷭ҇ны,  гла́съ з҃: 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Прїиди́те, возра́дꙋемсѧ гдⷭ҇еви, сокрꙋши́вшемꙋ сме́рти  держа́вꙋ, и҆ просвѣти́вшемꙋ человѣ́ческїй ро́дъ, со  безпло́тными зовꙋ́ще: содѣ́телю и҆ сп҃се на́шъ, сла́ва  тебѣ̀. 
Крⷭ҇тъ претерпѣ́лъ є҆сѝ сп҃се, и҆ погребе́нїе на́съ  ра́ди, сме́ртїю же, ꙗ҆́кѡ бг҃ъ сме́рть оу҆мертви́лъ  є҆сѝ. тѣ́мже покланѧ́емсѧ тридне́вномꙋ воскрⷭ҇нїю  твоемꙋ̀: гдⷭ҇и, сла́ва тебѣ̀. 
А҆пⷭ҇ли ви́дѣвше воскрⷭ҇нїе содѣ́телѧ, чꙋдѧ́хꙋсѧ,  пою́ще хвалꙋ̀ а҆́гг҃льскꙋю: сїѧ̀ сла́ва є҆́сть  цр҃ко́внаѧ, сїѐ бога́тство црⷭ҇твїѧ, пострада́вый на́съ  ра́ди, гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ, догма́тїкъ, гла́съ  з҃: 
Стра́шно и҆ неизрече́нно вои́стиннꙋ, є҆́же ѡ҆ тебѣ̀  содѣ́ѧнное та́инство нескве́рнаѧ: сло́во бо всѣ́хъ  вино́вное, па́че вины̀ и҆ сло́ва, ст҃ы́мъ дх҃омъ  вопло́щшеесѧ родила̀ є҆сѝ, и҆з̾ себѐ пло́ть прїи́мша,  своегѡ̀ є҆стества̀ непрело́жнѡ пребы́вша. соше́дшымсѧ бо  ѻ҆бои́мъ самобы́тнѣ, по ѵ҆поста́си є҆ди́нственной,  сꙋгꙋ́бъ є҆стество́мъ происхо́дитъ: ве́сь бг҃ъ, и҆ ве́сь  чл҃вѣ́къ, во ѻ҆бои́хъ соверше́нствїихъ,  дѣйстви́тельными сво́йствы и҆з̾ѧвлѧ́ѧ: пострада́въ бо  на крⷭ҇тѣ̀ пло́тїю, безстра́стный то́йже пребы́сть  бж҃е́ственнѣ: ꙗ҆́кѡ человѣ́къ оу҆мры́й, па́ки ѡ҆живѐ  ꙗ҆́кѡ бг҃ъ тридне́венъ, держа́вꙋ сме́ртнꙋю низложи́въ,  и҆з̾ и҆стлѣ́нїѧ и҆зба́вль человѣ́чество. того̀ ꙗ҆́кѡ  и҆зба́вителѧ и҆ сп҃са ро́да на́шегѡ бг҃омт҃и молѝ,  низпосла́ти на́мъ щедро́тъ є҆гѡ̀ ве́лїю млⷭ҇ть. 
Та́же, Свѣ́те ти́хїй: Посе́мъ прокі́менъ: Гдⷭ҇ь  воцр҃и́сѧ три́жды. Сті́хъ: Ѡ҆блече́сѧ гдⷭ҇ь въ си́лꙋ, и҆  препоѧ́сасѧ. 
Та́же, Сподо́би гдⷭ҇и, въ ве́черъ се́й: І҆ере́й же  є҆ктенїѝ не глаго́летъ, но пое́мъ на стїхо́внѣ  стїхи́рꙋ воскрⷭ҇нꙋ, гла́съ з҃: 
Воскрⷭ҇нъ є҆сѝ и҆з̾ гро́ба сп҃се мі́ра, и҆  совоздви́глъ є҆сѝ человѣ́ки съ пло́тїю твое́ю: гдⷭ҇и,  сла́ва тебѣ̀. 
И҆́ны стїхи̑ры прест҃ѣ́й бцⷣѣ, гла́съ з҃: 
Подо́бенъ: Неради́вше ѡ҆ вре́менныхъ: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Восто́къ сл҃нца мы́сленнагѡ дв҃о была̀ є҆сѝ, на  за́падѣхъ є҆́же по на́мъ бы́вшагѡ є҆стества̀: но  ꙗ҆́кѡ и҆мꙋ́щи дерзнове́нїе, того̀ молѝ бцⷣе  всепѣ́таѧ, ѿ безмѣ́рныхъ прегрѣше́нїй свободи́ти  дꙋ́шы на́шѧ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Же́злъ и҆з̾ ко́рене і҆ессе́ева дв҃о, ꙗ҆́вѣ  прозѧбла̀ є҆сѝ, насаждє́нїѧ пре́лести и҆з̾ ко́рене  потре́бльшаго: но ꙗ҆́кѡ и҆мꙋ́щи дерзнове́нїе,  непреста́ннѡ молѝ, и҆скорени́ти всепѣ́таѧ, се́рдца  моегѡ̀ стра̑сти, и҆ тогѡ̀ всади́ти стра́хъ, и҆ сп҃сти́  мѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Врата̀ бж҃їѧ, прест҃а́ѧ, ѿ вра́тъ а҆́довыхъ и҆зба́ви  мѧ̀, и҆ пꙋ́ть покаѧ́нїѧ покажи́ ми, и҆́мже ѡ҆брѧ́щꙋ  врата̀ къ жи́зни ввѡдѧ́щаѧ: заблꙋ́ждшихъ наста́внице,  ро́дъ вѣ́рныхъ человѣ̑къ соблюда́й, и҆ сп҃са́й дꙋ́шы  на́шѧ. 
Сла́ва, и҆ ны́нѣ, бг҃оро́диченъ: И҆з̾ тебѐ  всест҃а́ѧ бцⷣе дв҃о, неизрече́ннѡ роди́сѧ хрⷭ҇то́съ бг҃ъ  на́шъ, вои́стиннꙋ сы́й бг҃ъ превѣ́чный, и҆ чл҃вѣ́къ  но́въ. ѻ҆́во оу҆́бѡ сы́й, присносꙋ́щенъ: ѻ҆́во же  на́съ ра́ди бы́въ: сп҃са́етъ бо собо́ю, коегѡ́ждо  є҆стества̀ сво́йство, ѻ҆́вѣмъ оу҆́бѡ сїѧ́ѧ чꙋдесы̀,  ѻ҆́вѣмъ же оу҆вѣрѧ́ѧ страстьмѝ, тѣ́мже є҆ди́нъ и҆  то́йже, и҆ оу҆мира́етъ ꙗ҆́кѡ человѣ́къ, и҆ ꙗ҆́кѡ бг҃ъ  востае́тъ. є҆го́же молѝ чⷭ҇таѧ, неискꙋсобра́чнаѧ,  сп҃сти́сѧ дꙋша́мъ на́шымъ. 
Та́же, Ны́нѣ ѿпꙋща́еши: Трист҃о́е, и҆ по Ѻ҆́ч҃е  на́шъ: Тропа́рь воскрⷭ҇нъ. Сла́ва, и҆ ны́нѣ,  бг҃оро́диченъ є҆гѡ̀, и҆ ѿпꙋ́стъ. 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ, поста́вимъ стїхѡ́въ і҃: и҆ пое́мъ  стїхи̑ры воскрⷭ҇ны, гла́съ з҃. Творе́нїе і҆ѡа́нна  дамаски́на. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Прїиди́те, возра́дꙋемсѧ гдⷭ҇еви, сокрꙋши́вшемꙋ сме́рти  держа́вꙋ, и҆ просвѣти́вшемꙋ человѣ́ческїй ро́дъ, со  безпло́тными зовꙋ́ще: содѣ́телю и҆ сп҃се на́шъ, сла́ва  тебѣ̀. 
Сті́хъ: Менѐ ждꙋ́тъ првⷣницы, до́ндеже возда́си  мнѣ̀. 
Крⷭ҇тъ претерпѣ́лъ є҆сѝ сп҃се, и҆ погребе́нїе на́съ  ра́ди, сме́ртїю же ꙗ҆́кѡ бг҃ъ сме́рть оу҆мертви́лъ  є҆сѝ. тѣ́мже покланѧ́емсѧ тридне́вномꙋ воскрⷭ҇нїю  твоемꙋ̀: гдⷭ҇и, сла́ва тебѣ̀. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
А҆пⷭ҇ли ви́дѣвше воскрⷭ҇нїе содѣ́телѧ, чꙋдѧ́хꙋсѧ,  пою́ще хвалꙋ̀ а҆́гг҃льскꙋю: сїѧ̀ сла́ва є҆́сть  цр҃ко́внаѧ, сїѐ бога́тство црⷭ҇твїѧ: пострада́вый на́съ  ра́ди, гдⷭ҇и, сла́ва тебѣ̀. 
И҆́ны стїхи̑ры а҆натѡ́лїевы, гла́съ то́йже. 
Сті́хъ: Да бꙋ́дꙋтъ оу҆́ши твоѝ вне́млющѣ гла́сꙋ  моле́нїѧ моегѡ̀. 
А҆́ще и҆ ꙗ҆́тъ бы́лъ є҆сѝ хрⷭ҇тѐ, ѿ  беззако́нныхъ мꙋже́й: но ты́ ми є҆сѝ бг҃ъ, и҆ не  постыждꙋ́сѧ: бїе́нъ бы́лъ є҆сѝ по плеще́ма, не  ѿмета́юсѧ: на крⷭ҇тѣ̀ пригвожде́нъ бы́лъ є҆сѝ, и҆ не  таю̀: воста́нїемъ твои́мъ хвалю́сѧ: сме́рть бо твоѧ̀  живо́тъ мо́й, всеси́льне и҆ чл҃вѣколю́бче гдⷭ҇и, сла́ва  тебѣ̀. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Дв҃дское прⷪ҇ро́чество и҆сполнѧ́ѧ хрⷭ҇то́съ,  вели́чествїе въ сїѡ́нѣ своѐ оу҆ч҃нкѡ́мъ ѿкры́лъ  є҆́сть, хвали́ма показꙋ́ѧ себѐ, и҆ сла́вима при́снѡ, со  ѻ҆ц҃е́мъ же и҆ дх҃омъ ст҃ы́мъ: пе́рвѣе оу҆́бѡ  безпло́тна, ꙗ҆́кѡ сло́ва, послѣди́ же на́съ ра́ди  воплоще́на, и҆ оу҆мерщвле́на ꙗ҆́кѡ чл҃вѣ́ка, и҆  воскр҃сша со вла́стїю, ꙗ҆́кѡ чл҃вѣколю́бца. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Соше́лъ є҆сѝ во а҆́дъ хрⷭ҇тѐ, ꙗ҆́коже восхотѣ́лъ  є҆сѝ: и҆спрове́рглъ є҆сѝ сме́рть, ꙗ҆́кѡ бг҃ъ и҆  влⷣка: и҆ воскрⷭ҇лъ є҆сѝ тридне́венъ, совоскр҃си́въ  а҆да́ма ѿ а҆́довыхъ оу҆́зъ и҆ тлѣ́нїѧ, зовꙋ́ща и҆  глаго́люща: сла́ва воскрⷭ҇нїю твоемꙋ̀ є҆ди́не  чл҃вѣколю́бче. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Во гро́бѣ положе́нъ бы́лъ є҆сѝ ꙗ҆́кѡ спѧ̀ гдⷭ҇и:  и҆ воскр҃слъ є҆сѝ тридне́венъ, ꙗ҆́кѡ си́ленъ въ  крѣ́пости, совоскр҃си́въ а҆да́ма ѿ тлѝ сме́ртныѧ,  ꙗ҆́кѡ всеси́ленъ. 
И҆́ны стїхи̑ры бцⷣѣ, па́ѵла а҆морре́йскагѡ, гла́съ  в҃. 
Подо́бенъ: Є҆гда̀ ѿ дре́ва: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ты̀ є҆сѝ а҆́гг҃лѡвъ ра́дость, ты̀ є҆сѝ  человѣ́кѡвъ сла́ва, ты̀ вѣ́рныхъ наде́жда, влⷣчце  всепѣ́таѧ, предста́тельница на́ша: и҆ къ тебѣ̀  прибѣга́емъ во всѧ́кой нꙋ́жди, ꙗ҆́кѡ да мольба́ми  твои́ми, ѿ стрѣ́лъ вра́жїихъ па́гꙋбы дꙋшетлѣ́нныѧ. и҆  всѧ́кихъ скорбе́й и҆зба́вимсѧ всѝ воспѣва́ющїи тѧ̀  бг҃оневѣ́стнаѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Ты́ ми бцⷣе, оу҆пова́нїе, ты́ ми предста́тельница и҆  стѣна̀ и҆ прибѣ́жище, влⷣчце препѣ́таѧ, ꙗ҆́же бг҃а  пло́тїю неискꙋсомꙋ́жнѡ ро́ждши мі́рꙋ сп҃си́телѧ: ты̀  мольба́ми твои́ми ѿ ѡ҆держа́щихъ на́съ и҆зба́ви  и҆скꙋше́нїй, и҆ бѣ́дъ и҆ ѡ҆бстоѧ́нїй, є҆ди́на  хрⷭ҇тїа́нъ прибѣ́жище. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Оу҆кротѝ пло́ти моеѧ̀ стремлє́нїѧ, оу҆гасѝ  пла́мень страсте́й мои́хъ, ѿимѝ ѿ менѐ бцⷣе, зно́й  лꙋка́вый жела́нїѧ моегѡ̀, и҆ непрекло́нный мо́й ѻ҆бы́чай  возвратѝ дв҃о, ѿ всѧ́кагѡ бѣсо́вскагѡ стремле́нїѧ:  ꙗ҆́кѡ да въ тишинѣ̀ се́рдца, и҆ въ безстра́стїи дꙋшѝ  моеѧ̀, пѣсносло́влю тѧ̀ всепѣ́тꙋю. 
Сла́ва, и҆ ны́нѣ, бг҃оро́диченъ: Мт҃и оу҆́бѡ  позна́ласѧ є҆сѝ, па́че є҆стества̀, бцⷣе, пребыла́ же  є҆сѝ дв҃а, па́че сло́ва и҆ ра́зꙋма: и҆ чꙋдесѐ ржⷭ҇тва̀  твоегѡ̀ сказа́ти ѧ҆зы́къ не мо́жетъ. пресла́внꙋ бо сꙋ́щꙋ  зача́тїю чⷭ҇таѧ, непости́женъ є҆́сть ѡ҆́бразъ рожде́нїѧ:  и҆дѣ́же бо хо́щетъ бг҃ъ, побѣжда́етсѧ є҆стества̀  чи́нъ. тѣ́мже тѧ̀ всѝ, мт҃рь бж҃їю вѣ́дꙋще, мо́лимъ ти  сѧ прилѣ́жнѡ, молѝ сп҃сти́сѧ дꙋша́мъ на́шымъ. 
Та́же, Свѣ́те ти́хїй: Прокі́менъ днѐ: Гдⷭ҇ь  воцр҃и́сѧ: И҆ про́чее по ѻ҆бы́чаю. 
На стїхо́внѣ стїхи̑ры воскрⷭ҇ны, гла́съ з҃: 
Воскрⷭ҇лъ є҆сѝ и҆з̾ гро́ба сп҃се мі́ра, и҆  совоздви́глъ є҆сѝ человѣ́ки съ пло́тїю твое́ю: гдⷭ҇и  сла́ва тебѣ̀. 
И҆́ны стїхи̑ры по а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Воскрⷭ҇шемꙋ и҆з̾ ме́ртвыхъ, и҆ просвѣти́вшемꙋ всѧ̑,  прїиди́те поклони́мсѧ: ѿ а҆́дова бо мꙋчи́тельства на́съ  свободи́лъ є҆́сть, свои́мъ тридне́внымъ воскрⷭ҇нїемъ  живо́тъ на́мъ дарова́вый, и҆ ве́лїю млⷭ҇ть. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Во а҆́дъ соше́дъ хрⷭ҇тѐ, сме́рть плѣни́лъ є҆сѝ, и҆  тридне́венъ воскр҃съ, на́съ совоскр҃си́лъ є҆сѝ,  сла́вѧщихъ твоѐ всеси́льное воста́нїе, гдⷭ҇и  чл҃вѣколю́бче. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Стра́шенъ ꙗ҆ви́лсѧ є҆сѝ гдⷭ҇и, во гро́бѣ лежѧ̀  ꙗ҆́кѡ спѧ̀: воскре́съ же тридне́венъ ꙗ҆́кѡ си́ленъ,  а҆да́ма совоскр҃си́лъ є҆сѝ зовꙋ́ща: сла́ва воскрⷭ҇нїю  твоемꙋ̀, є҆ди́не чл҃вѣколю́бче. 
Сла́ва, и҆ ны́нѣ, бг҃оро́диченъ: Под̾ кро́въ тво́й  влⷣчце, всѝ земноро́днїи прибѣга́юще, вопїе́мъ тѝ:  бцⷣе оу҆пова́нїе на́ше, и҆зба́ви ны̀ ѿ безмѣ́рныхъ  прегрѣше́нїй, и҆ сп҃сѝ дꙋ́шы на́шѧ. 
Та́же, Ны́нѣ ѿпꙋща́еши: Трист҃о́е, и҆ по Ѻ҆́ч҃е  на́шъ: 
Глаго́лемъ тропа́рь воскрⷭ҇нъ, гла́съ з҃: 
Разрꙋши́лъ є҆сѝ крⷭ҇то́мъ твои́мъ сме́рть,  ѿве́рзлъ є҆сѝ разбо́йникꙋ ра́й: мѷроно́сицамъ пла́чь  преложи́лъ є҆сѝ, и҆ а҆пⷭ҇лѡмъ проповѣ́дати повелѣ́лъ  є҆сѝ: ꙗ҆́кѡ воскрⷭ҇лъ є҆сѝ хрⷭ҇тѐ бж҃е, да́рꙋѧй  мі́рови ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ꙗ҆́кѡ на́шегѡ  воскрⷭ҇нїѧ сокро́вище, на тѧ̀ надѣ́ющыѧсѧ всепѣ́таѧ,  ѿ ро́ва и҆ глꙋбины̀ прегрѣше́нїй возведѝ: ты́ бо  пови̑нныѧ грѣхꙋ̀ сп҃сла̀ є҆сѝ, ро́ждши сп҃се́нїе  на́ше: ꙗ҆́же пре́жде ржⷭ҇тва̀ дв҃а, и҆ въ ржⷭ҇твѣ̀  дв҃а, и҆ по ржⷭ҇твѣ̀ па́ки пребыва́еши дв҃а. 
Та́же и҆ ѿпꙋ́стъ. 
Въ сꙋббѡ́тꙋ на повече́рїи, канѡ́нъ прест҃ѣ́й бцⷣѣ.  Гла́съ з҃: 
Пѣ́снь а҃ 
І҆рмо́съ: Сокрꙋши́вшемꙋ бра̑ни мы́шцею свое́ю, и҆  вса́дники триста́ты погрꙋзи́вшемꙋ, пои́мъ є҆мꙋ̀, ꙗ҆́кѡ  и҆зба́вителю на́шемꙋ бг҃ꙋ: ꙗ҆́кѡ просла́висѧ. 
Припѣ́въ: Прест҃а́ѧ бцⷣе, сп҃сѝ на́съ. 
Ꙗ҆́кѡ оу҆краше́нїе пѣ́нїемъ, и҆ пѣ́снь  бг҃оподо́бнꙋ бл҃годаре́нїѧ тѝ да́ры прино́симъ: є҆́же  ра́дꙋйсѧ ны́нѣ чⷭ҇таѧ, ꙗ҆́кѡ ѿ печа́ли ра́дость на́мъ  подала̀ є҆сѝ. 
Млⷭ҇ти твоеѧ̀ бл҃года́ть, и҆ покро́ва крѣ́пость, не  премолчи́мъ дв҃о пречⷭ҇таѧ: ꙗ҆́кѡ ѿ бѣ́дъ лю́тыхъ  на́съ сп҃сла̀ є҆сѝ. 
Сла́ва: Ѿ разли́чныхъ и҆зба́вльшесѧ и҆скꙋше́нїй и҆  скорбе́й, мт҃рними твои́ми мл҃твами пречⷭ҇таѧ, согла́снѡ  и҆ те́плѣ бл҃годаре́нїѧ тебѣ̀ всѝ гла́сы пои́мъ. 
И҆ ны́нѣ: Рѧ́снами и҆спещре́на ꙗ҆́кѡ златы́ми  добродѣ́тельми, и҆ дх҃а бл҃года́тьми пречⷭ҇таѧ, ꙗ҆́кѡ  невѣ́ста ѻ҆́ч҃а оу҆краси́вшисѧ, вои́стиннꙋ ꙗ҆ви́ласѧ  є҆сѝ мт҃и бг҃ꙋ. 
Пѣ́снь г҃ 
І҆рмо́съ: Въ нача́лѣ нб҃са̀ всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ, всю̀ си́лꙋ и҆́хъ, на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Ра́дости бж҃е́ственныѧ вели́чїе, ꙗ҆́кѡ ѿ нача́ла  на́мъ весе́лїю, бл҃годаре́нїѧ гла́сы прино́симъ  прилѣ́жнѡ, почита́юще ю҆̀ ꙗ҆́кѡ предста́тельницꙋ на́шꙋ. 
И҆̀же тобо́ю и҆зба́вльшесѧ ѿ бѣ́дъ, и҆ тебѐ ра́ди  ра́дость полꙋчи́вше, мт҃и безневѣ́стнаѧ, ꙗ҆́кѡ  пода́тельницꙋ бл҃гꙋ́ю, и҆ застꙋ́пницꙋ бл҃гохва́льнꙋ всѝ  прославлѧ́емъ. 
Сла́ва: И҆змѣне́нїе прегрѣше́нїй и҆ напа́стей,  бж҃е́ственною твое́ю мл҃твою прїе́млюще, мт҃и хрⷭ҇та̀  бг҃а, ꙗ҆́кѡ винꙋ̀ бл҃ги́хъ воспѣва́емъ тѧ̀ вѣ́рнѡ  бл҃года́рными гла́сы. 
И҆ ны́нѣ: Ꙗ҆́же ра́дости и҆сто́чникъ безсме́ртныѧ,  то́читъ стрꙋи̑ при́снѡ, и҆ сп҃са́етъ всѣ́хъ сама̀:  ꙗ҆́кѡ присножи́зненное на́мъ бл҃годаѧ́нїе, мт҃и хрⷭ҇та̀  бг҃а. 
Пѣ́снь д҃ 
І҆рмо́съ: Покры́ла є҆́сть нб҃са̀ хрⷭ҇тѐ бж҃е,  смотре́нїемъ твои́мъ, добродѣ́тель неизрече́нныѧ  мꙋ́дрости твоеѧ̀ чл҃вѣколю́бче. 
Досто́йнꙋ тѝ пѣ́снь ра́дованїѧ чⷭ҇таѧ дв҃о,  веселѧ́щесѧ прино́симъ, и҆зба́вльшесѧ ѿ бѣ́дъ твои́ми  мл҃твами. 
Бл҃года́рственнѡ тебѣ̀ дв҃о чⷭ҇таѧ, дꙋше́вныма  рꙋка́ма вно́симъ пѣ́нїе, бж҃е́ственными пѣ́сньми  и҆гра́юще, ѿ печа́ли и҆зба́вльшесѧ мно́гїѧ. 
Сла́ва: Воздвиго́ша на ны̀ бѣды̑ мнѡ́ги страстні́и  грѣсѝ: но бж҃е́ственнымъ твои́мъ покро́вомъ чⷭ҇таѧ,  на́съ и҆зба́ви. 
И҆ ны́нѣ: Бл҃же́ни вои́стиннꙋ чтꙋ́щїи тѧ̀, бцⷣе  пречⷭ҇таѧ, ꙗ҆́кѡ тобо́ю грѣха̀ и҆ печа́ли  и҆зба́вихомсѧ. 
Пѣ́снь є҃ 
І҆рмо́съ: Но́щь несвѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ:  сегѡ̀ ра́ди къ тебѣ̀ оу҆́тренюю, и҆ воспѣва́ю твоѐ  бж҃ество̀. 
Грѣха̀ потреби́телѧ хрⷭ҇та̀ дв҃о родила̀ є҆сѝ,  и҆́мже ѿ напа́стей и҆ болѣ́зней сп҃се́сѧ мі́ръ:  тѣ́мже ра́дꙋйсѧ, и҆ мы̀ вопїе́мъ тѝ, и҆зба́вльшїисѧ  печа́лей. 
Ѡ҆б̾е́мшесѧ разли́чными напа́стьми чⷭ҇таѧ влⷣчце, и҆  печа́лїю и҆ ско́рбїю, и҆ лю́тымъ ѡ҆бстоѧ́нїемъ,  ѿча́ѧвшесѧ мы̀ весе́лїѧ, наде́ждꙋ тѧ̀ ѡ҆брѣто́хомъ. 
Сла́ва: Ꙗ҆́кѡ сп҃се́нїѧ храни́лище на́мъ рабѡ́мъ  твои̑мъ чⷭ҇таѧ, ѿгонѧ́еши напа̑сти, и҆ соблюда́еши  невреди́мы. тѣ́мже прича̑стницы мно́гихъ твои́хъ бла̑гъ,  бл҃годари́мъ тѧ̀ пѣ́сньми. 
И҆ ны́нѣ: Бл҃годари́мъ тѧ̀ и҆зба́вльшесѧ тобо́ю  грѣхѡ́въ мно́гихъ, и҆ не́мощей и҆ болѣ́зней и҆ недꙋ̑гъ  лю́тыхъ пречⷭ҇таѧ влⷣчце: наде́жда бо є҆сѝ тверда̀  твои̑мъ вѣ̑рнымъ рабѡ́мъ. 
Пѣ́снь ѕ҃ 
І҆рмо́съ: Во глꙋбинꙋ̀ грѣхо́внꙋю впа́дсѧ бл҃же,  ꙗ҆́кѡ і҆ѡ́на ѿ ки́та вопїю́ ти: возведѝ ѿ тлѝ  живо́тъ мо́й, и҆ сп҃си́ мѧ чл҃вѣколю́бче. 
А҆́гг҃льстїи ѧ҆зы́цы досто́йнѡ твоѧ̑ хвалы̑ воспѣ́ти  не мо́гꙋтъ чⷭ҇таѧ: мы́ же ны́нѣ ра́бски взе́мшесѧ,  ра́дованїе гаврїи́лово прино́симъ тѝ. 
Во глꙋбинꙋ̀ печа́ли и҆ ѡ҆бстоѧ́нїѧ грѣхѝ на́шими  впа́дше, и҆зба́вихомсѧ тобо́ю ѿ нꙋ́жды и҆ напа́стей,  дв҃о бцⷣе чⷭ҇таѧ. 
Сла́ва: Под̾ до́лгомъ содѣ́ласѧ ве́сь мі́ръ, чⷭ҇таѧ,  бл҃годари́ти, и҆ хвали́ти, и҆ сла́вити бл҃года́ть твою̀  бл҃гоче́стнѡ: тобо́ю бо бѣ́дъ и҆ печа́лей и҆зба́влени  бы́хомъ. 
И҆ ны́нѣ: Въ нощѝ и҆ во днѝ, ꙗ҆́вѣ и҆ вта́й,  под̾ тво́й прибѣга́емъ покро́въ, пречⷭ҇таѧ дв҃о, и҆̀же  тѧ̀ вѣ́рнѡ славосло́вѧщїи. 
Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ з҃. 
Гдⷭ҇и, мы̀ є҆смы̀ лю́дїе твоѝ, и҆ ѻ҆́вцы па́жити  твоеѧ̀, заблꙋ́ждшихъ ꙗ҆́кѡ па́стырь ѡ҆братѝ на́съ,  тле́ю расточе́ныхъ соберѝ на́съ: поми́лꙋй ста́до твоѐ,  оу҆млⷭ҇рдисѧ на лю́ди твоѧ̑, мл҃твами бцⷣы, є҆ди́не  безгрѣ́шный. 
Пѣ́снь з҃ 
І҆рмо́съ: Въ пе́щь ѻ҆́гненнꙋю вве́ржени прпⷣбнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ  си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Ра́дованїе бл҃года́рственное тебѣ̀ прино́симъ, мт҃и  бж҃їѧ: ꙗ҆́кѡ вои́стиннꙋ тобо́ю и҆зба́влени всѧ́кагѡ  ѕла́гѡ начина́нїѧ, и҆ согла́снѡ тебѣ̀ пое́мъ:  бл҃гослове́нна є҆сѝ. 
Водвори́хомсѧ въ ве́черъ въ пла́чи печа́лей, и҆  ча́ѧнїи ѕлы́хъ: но твои́мъ бг҃олѣ́пнымъ кро́вомъ дв҃о,  ѡ҆боже́ни бы́вше, ѡ҆брѣто́хомъ ра́дость заꙋ́тра: ты́ бо  сп҃сла̀ є҆сѝ на́съ. 
Сла́ва: Ꙗ҆́кѡ бж҃е́ственное прибѣ́жище, мы̀ покро́въ  тво́й всѝ стѧжа́вше къ бг҃ꙋ, въ напа́стехъ и҆ гоне́нїихъ  и҆ грѣсѣ́хъ, къ тебѣ̀ прибѣга́емъ, и҆ тобо́ю  и҆змѣне́нїе прїе́млемъ, пречⷭ҇таѧ. 
И҆ ны́нѣ: Бл҃года́ть мл҃твы твоеѧ̀ чⷭ҇таѧ,  проповѣ́дꙋемъ оу҆сты̀ и҆ дх҃омъ, сла́внаѧ: ꙗ҆́кѡ тебѐ  ра́ди, напа́сти и҆ бꙋ́ри, и҆ тѧ́жкихъ печа́лей, и҆  грѣха̀ страсте́й всѝ и҆збавлѧ́емсѧ. 
Пѣ́снь и҃ 
І҆рмо́съ: Стра́шнаго херꙋві́мѡмъ, и҆ чꙋ́днаго  серафі́мѡмъ, и҆ мі́рꙋ творца̀, сщ҃е́нницы и҆ рабѝ, и҆  дꙋ́си пра́ведныхъ, по́йте, бл҃гослови́те и҆ превозноси́те  є҆го̀ во вѣ́ки. 
Ꙗ҆́кѡ и҆зба́вльшесѧ бꙋ́ри грѣхо́вныѧ и҆ страсте́й,  и҆ напа́стей твои́ми мл҃твами бцⷣе бл҃га́ѧ,  бл҃года́рственнымъ гла́сомъ, ра́дꙋйсѧ, вопїе́мъ тѝ:  ꙗ҆́кѡ тобо́ю ѿ печа́ли въ ра́дость преше́дше. 
Въ болѣ́знехъ и҆ напа́стехъ ѡ҆держи̑мыѧ не пре́зри  бл҃га́ѧ, но мольбꙋ̀ хꙋдꙋ́ю оу҆слы́шавши, свободѝ на́съ  ѿ скорбе́й вели́кихъ: да вѣ́рнѡ твою̀ мл҃твꙋ чⷭ҇таѧ,  воспѣва́емъ. 
Сла́ва: Прегрѣше́нїй разрꙋше́нїю вина̀, ны́нѣ  возста́ви на́съ ѿ печа́лей, напа́стей и҆ страсте́й  человѣ̑къ, и҆ и҆скꙋше́нїѧ неподо́бна: твои́ми же бцⷣе  бж҃е́ственными мольба́ми, и҆зба́ви на́съ ѿ ни́хъ  пресла́внѡ. 
И҆ ны́нѣ: Щедрѡ́ты твоѧ̑ на всѣ́хъ всегда̀  низпосыла́ютсѧ, хрⷭ҇тѐ, бл҃года́тїю вои́стиннꙋ и҆  мольба́ми ро́ждшїѧ тѧ̀: ѿ тебе́ бо прїе́млемъ  хрⷭ҇тїа́не млⷭ҇ть твою̀, сп҃се млⷭ҇тиве. 
Пѣ́снь ѳ҃ 
І҆рмо́съ: Па́че є҆стества̀ мт҃рь, и҆ по є҆стествꙋ̀  дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми  вѣ́рнїи бцⷣꙋ велича́емъ. 
Ра́дованїе по достоѧ́нїю, со гла́сомъ восклица́нїѧ  тебѣ̀ дв҃о, ны́нѣ прино́симъ со а҆́гг҃ломъ гаврїи́ломъ,  и҆зба́вльшесѧ ѿ разли́чныхъ и҆скꙋше́нїй бцⷣе, мл҃твами  твои́ми. 
Ра́дость и҆ весе́лїе, и҆ ра́дованїе бж҃е́ственное,  дв҃о неискꙋсомꙋ́жнаѧ, на́мъ оу҆мно́жисѧ бж҃їе: се́ бо  пла́чꙋщїисѧ лю́тѣ, ра́дꙋемсѧ мл҃твами твои́ми. 
Сла́ва: Же́ртвꙋ хвале́нїѧ пожрꙋ̀, и҆ ѧ҆зы́комъ и҆  гла́сомъ, пѣ́снь бл҃года́рственнꙋю воздаю́ ти  прилѣ́жнѡ, дв҃о: ꙗ҆́кѡ да тебѣ̀ молѧ́сѧ, въ де́нь  печа́ли тобо́ю и҆зба́влюсѧ. 
И҆ ны́нѣ: Сра́дꙋемсѧ пречⷭ҇таѧ, бж҃е́ственномꙋ  твоемꙋ̀ ржⷭ҇твꙋ̀ бл҃гоче́стнѡ: ра́дость бо на́мъ  и҆сточи́ла є҆сѝ ѿ напа́стей и҆ печа́лей. тѣ́мже тѝ  бл҃года́рнѡ и҆ мы̀ пѣ́снь соверша́емъ, вѣ́рнѡ  воспѣва́юще тѧ̀. 
Та́же, Досто́йно є҆́сть: Трист҃о́е. По Ѻ҆́ч҃е на́шъ:  тропарѝ, и҆ про́чее по ѻ҆бы́чаю, и҆ ѿпꙋ́стъ. 
Въ недѣ́лю оу҆́тра на полꙋ́нощницѣ, 
канѡ́нъ прест҃ѣ́й и҆ живонача́льнѣй трⷪ҇цѣ,  [є҆го́же краестро́чїе: Хвалю̀ трⷪ҇це тѧ̀,  є҆динонача́льное є҆стество̀.] Творе́нїе митрофа́ново.  Гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Припѣ́въ: Прест҃а́ѧ трⷪ҇це бж҃е на́шъ, сла́ва тебѣ̀. 
Ѿве́рзи мѝ оу҆ста̀ оу҆́мнаѧ се́рдца, и҆  оу҆стнѣ̀ веще́ствєнныѧ ко хвалѣ̀ твое́й, трисвѣ́тлое  є҆ди́но бж҃ество̀ всѣ́хъ, пѣ́ти тебѣ̀ пѣ́снь  свѣтодѣ́телю, бл҃года́рственнꙋю. 
Да преизли́шнее твоеѧ̀ бл҃гости пока́жеши, создала̀  є҆сѝ человѣ́ка трⷪ҇це безмѣрноси́льнаѧ: то́кмѡ  ѡ҆́бразъ бре́нный твоегѡ̀ нача́льнагѡ содѣ́телю,  гдⷭ҇ьства. 
Оу҆́мъ безнача́льный, сло́во соприсносꙋ́щное  роди́вый, и҆ дх҃а собезнача́льнаго просїѧ́вый, сподо́би  є҆ди́номꙋ бг҃ꙋ по сꙋществꙋ̀ соѡбра́знꙋ на́съ  покланѧ́тисѧ трїѷпоста́сномꙋ. 
Бг҃оро́диченъ: Ꙗ҆ви́лсѧ є҆сѝ при кꙋпинѣ̀ мѡѷсе́ю  бж҃їй сло́ве, ꙗ҆́кѡ ѻ҆́гнь чисти́тельный, не ѡ҆палѧ́ѧ  же ѿню́дъ, є҆́же ѿ дв҃ы проѡбразꙋ́ѧ твоѐ  воплоще́нїе, и҆́мже человѣ́ки воѡбрази́лъ є҆сѝ. 
Пѣ́снь г҃ 
І҆рмо́съ: Въ нача́лѣ нб҃са̀, всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ всю̀ си́лꙋ и҆́хъ: на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
И҆́же є҆ди́нственнаго и҆ трисїѧ́ннаго, и҆  вседѣ́тельнаго тѧ̀ влⷣкꙋ воспѣва́юще, грѣхѡ́въ и҆  и҆скꙋше́нїй про́симъ и҆збавле́нїѧ безмѣрноси́льный бж҃е:  да не оу҆́бѡ пре́зриши, вѣ́рою твою̀ бл҃гость  сла́вѧщихъ. 
Ѻ҆́трасль ꙗ҆ви́сѧ ѿ ѻ҆ц҃а̀, ꙗ҆́кѡ ѿ ко́рене  безнача́льна бг҃ъ сло́во, и҆ равномо́щенъ со сра́сленымъ  и҆ бж҃е́ственнымъ дх҃омъ: и҆ сегѡ̀ ра́ди вѣ́рнїи,  трⷪ҇чное ли́цы є҆ди́но гдⷭ҇ьство сла́вимъ. 
Равносла́вно и҆ сра́слено, трїѷпоста́сное є҆стество̀  нераздѣ́льнѣ и҆ раздѣ́льнѣ, и҆ є҆динонача́льнꙋю  трⷪ҇цꙋ вси́ тѧ славосло́вимъ вѣ́рнїи: и҆ покланѧ́ющесѧ  про́симъ согрѣше́нїй проще́нїѧ. 
Бг҃оро́диченъ: Неизмѣ́ннѡ человѣ́кѡмъ оу҆подо́бльсѧ  по всемꙋ̀ бж҃їй сло́ве, ѿ чⷭ҇тыѧ ѻ҆трокови́цы проше́лъ  є҆сѝ ꙗ҆́вѣ: и҆ всѣ̑мъ показа́лъ є҆сѝ бг҃онача́лїе  трисїѧ́нное, и҆ є҆ди́нственное сꙋщество́мъ неизмѣ́нныхъ  ѵ҆поста́сей. 
Гдⷭ҇и поми́лꙋй, три́жды. 
Сѣда́ленъ, гла́съ з҃. Подо́бенъ: И҆́же менѐ ра́ди: 
Согрѣши́вшыѧ поми́лꙋй трⷪ҇це ст҃а́ѧ, рабы̑ твоѧ̑: и҆  прїимѝ ка́ющыѧсѧ тебѣ̀ бл҃гоꙋтро́бне, и҆ проще́нїѧ  сподо́би. 
Сла́ва, и҆ ны́нѣ, бг҃оро́диченъ: Ѡ҆ѕло́блєнныѧ дꙋ́шы  на́шѧ грѣхмѝ, оу҆бл҃жѝ всечⷭ҇таѧ бцⷣе, и҆ и҆зба́ви  ѿ прегрѣше́нїй тебѐ пою́щыѧ бг҃оневѣ́сто. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Содержи́тельнаѧ трисвѣ́тлаѧ є҆ди́нице,  бг҃онача́льнаѧ и҆ сп҃си́тельнаѧ всѣ́хъ, твоѧ̑ пѣвцы̀  ны́нѣ ѡ҆градѝ, и҆ сп҃сѝ ѿ ско́рби, и҆ страсте́й, и҆  всѧ́кагѡ ѡ҆ѕлобле́нїѧ. 
Назна́менательныхъ рече́нїй, твоегѡ̀ непостижи́магѡ  трисвѣ́тлагѡ бж҃ества̀, недоꙋмѣва́юще воспѣва́емъ тѧ̀  чл҃вѣколю́бче гдⷭ҇и, и҆ прославлѧ́емъ твою̀ си́лꙋ. 
На землѝ ꙗ҆́кѡ на нб҃сѣ́хъ со безпло́тными ли́ки,  є҆ди́нице и҆ трⷪ҇це, нераздѣ́льнѡ тѧ̀ раздѣлѧ́емъ, и҆  любо́вїю сла́вимъ, ꙗ҆́кѡ сꙋ́щими всѣ́ми  влады́чествꙋющꙋю. 
Бг҃оро́диченъ: Ѻ҆ч҃скїѧ сла́вы не ѿстꙋ́пль, къ  на́шей хꙋ́дости снизше́лъ є҆сѝ во́лею, вопло́щьсѧ  пресꙋ́щественный: и҆ возне́слъ є҆сѝ къ бж҃е́ственнѣй  сла́вѣ, ꙗ҆́кѡ бл҃гоꙋтро́бенъ. 
Пѣ́снь є҃ 
І҆рмо́съ: Но́щь несвѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ:  сегѡ̀ ра́ди къ тебѣ̀ оу҆́тренюю, и҆ воспѣва́ю твоѐ  бж҃ество̀. 
Свѣтонача́льное є҆стество̀ трⷪ҇це начерта́ньми, и҆  є҆ди́нице въ совѣ́тѣ и҆ сла́вѣ и҆ че́сти, оу҆твердѝ  на́съ въ твое́й любвѝ. 
Оу҆́мъ, и҆ сло́во, и҆ дх҃ъ, є҆ди́но бг҃онача́льное  и҆ трисо́лнечное є҆стество̀ сла́вѧще, про́симъ  и҆зба́витисѧ и҆скꙋше́нїй, и҆ всѧ́кихъ скорбе́й. 
Бг҃оро́диченъ: Воѡбра́жьсѧ бж҃їй сло́ве, въ  є҆стество̀ человѣ́ческое, ѿ ст҃ы́ѧ дв҃ы, трⷪ҇цꙋ во  є҆ди́ницѣ наꙋчи́лъ є҆сѝ пѣ́ти, соѡбра́знꙋ и҆  сопресто́льнꙋ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ  вопїю́ ти: и҆з̾ смертонѡ́сныѧ глꙋбины̀ возведи́ мѧ. 
Є҆диносла́внꙋю держа́вꙋ, и҆ є҆динонача́льное  бг҃онача́лїе, тремѝ ѵ҆поста́сьми сꙋ́щее, непремѣ́ннѣ  съ дрꙋ́гъ дрꙋ́гомъ сла́вимъ, разли́чїе и҆мꙋ́ще то́кмѡ,  бытїе́мъ ко́йждо сво́йства. 
Оу҆́мнїи тѧ̀ чи́нове а҆́гг҃льскихъ красо́тъ хва́лѧтъ,  трисо́лнечное бг҃онача́лїе: съ ни́миже и҆ мы̀ бре́нными  оу҆сты̀, ꙗ҆́кѡ твори́тельнꙋ всѣ́хъ, є҆ди́нꙋ  пѣсносло́вимъ, и҆ вѣ́рнѡ сла́вимъ. 
Бг҃оро́диченъ: Недоꙋмѣ́ннымъ сло́вомъ, сло́во  ро́ждшеесѧ ѿ сл҃нца ѻ҆ц҃а̀, и҆́но сл҃нце, пре́жде  вѣ̑къ, ѿ дв҃ы напослѣ́докъ возсїѧ̀: и҆  є҆ди́нственнаго тремѝ ли́цы, недомы́слимаго бг҃а  проповѣ́да. 
Сѣда́ленъ, гла́съ з҃: 
Подо́бенъ: Ѻ҆гнѧ̀ свѣтлѣ́йши: 
Трⷪ҇це є҆диносꙋ́щнаѧ, є҆ди́нице всѣ́хъ  трїѷпоста́снаѧ, поми́лꙋй, ꙗ҆̀же создала̀ є҆сѝ,  безсме́ртнаѧ: попалѧ́ющи ѕлѡ́бы прегрѣша́ющихъ, и҆  просвѣща́ющи сердца̀ пою́щихъ бл҃гоꙋтро́бїе твоѐ, бж҃е  на́шъ, сла́ва тебѣ̀. 
Сла́ва, и҆ ны́нѣ, бг҃оро́диченъ: Ѻ҆гнѧ̀  свѣтлѣ́йши, свѣ́та дѣ́йственнѣйши млⷭ҇ть бл҃года́ти  твоеѧ̀ влⷣчце, попалѧ́ющи грѣхѝ человѣ́кѡвъ, и҆  ѡ҆роша́ющи мы̑сли хва́лѧщихъ вели̑чїѧ твоѧ̑, бцⷣе  пренепоро́чнаѧ. 
Пѣ́снь з҃ 
І҆рмо́съ: Въ пе́щь ѻ҆́гненнꙋю вве́ржени прпⷣбнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ  си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Свѣтолꙋ́чными блиста́нїи при́снѡ сїѧ́ѧ, трисвѣ́те  бж҃е, є҆ди́нице непристꙋ́пнаѧ и҆ пресꙋ́щнаѧ сп҃сѝ,  и҆̀же въ тѧ̀ влⷣко, вѣ́рꙋющыѧ бл҃гоче́стнѡ, и҆  покланѧ́ющыѧсѧ тебѣ̀. 
Рече́нїємъ бж҃е́ственныхъ прⷪ҇рѡ́къ повинꙋ́ющесѧ,  є҆ди́наго тѧ̀ то́чїю бг҃а всѣ́хъ сла́вимъ въ трїе́хъ  начерта́нїихъ, си́це вопїю́ще: бл҃гослове́нъ є҆сѝ гдⷭ҇и  бж҃е ѻ҆тє́цъ на́шихъ. 
Пе́рстными оу҆стна́ми мы̀ съ невеще́ственными чи́нми,  пѣ́сньми трⷪ҇це ст҃а́ѧ, тѧ̀ пое́мъ во є҆ди́нствѣ  сꙋщества̀, вопїю́ще: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Бг҃оро́диченъ: Да и҆́же созда́вый а҆да́ма,  возсози́ждетъ па́ки, всечⷭ҇таѧ, и҆з̾ тебѐ ꙗ҆́вѣ  вочеловѣ́чисѧ, человѣ́ки ѡ҆божи́въ си́це вопїю́щыѧ:  бл҃гослове́нъ пречⷭ҇таѧ, пло́дъ твоегѡ̀ чре́ва. 
Пѣ́снь и҃ 
І҆рмо́съ: Неѡпа́льнаѧ ѻ҆гню̀ въ сїна́и прича́щшаѧсѧ  кꙋпина̀, бг҃а ꙗ҆вѝ медленоѧзы́чномꙋ и҆ гꙋгни́вомꙋ  мѡѷсе́ови, и҆ ѻ҆́троки ре́вность бж҃їѧ трѝ  непребѡри́мыѧ во ѻ҆гнѝ пѣвцы̀ показа̀: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Со́лнца лꙋча́ми трисїѧ́ннагѡ ѡ҆зари́тисѧ  свѣтодѣ́тельными сподо́би, сердца́мъ пѣвцє́въ  твои́хъ: и҆ ны́нѣ зрѣ́ти добро́тꙋ твою̀ трⷪ҇це,  є҆ди́нице, ꙗ҆́кѡ мо́щно да́рꙋй всегда̀, всѣ̑мъ вѣ́рою  подо́бною, твоѐ вели́чїе пѣсносло́вѧщымъ во всѧ̑  вѣ́ки. 
Держи́ши всѧ́чєскаѧ, трⷪ҇чное и҆ є҆ди́нственное  гдⷭ҇онача́лїе безнача́льное, и҆ оу҆правлѧ́еши нб҃о и҆  зе́млю. тѣ́мже мѧ̀ любо́вїю твое́ю привлачи́ма при́снѡ,  сохранѝ пѣ́ти тебѣ̀: всѧ̑ дѣла̀ гдⷭ҇нѧ гдⷭ҇а по́йте,  и҆ превозноси́те во всѧ̑ вѣ́ки. 
Хра́мъ мѧ̀ твоеѧ̀ трисвѣ́тныѧ сотворѝ зарѝ,  бл҃годѣ́телю чл҃вѣколю́бче: и҆ прича́стїѧ и҆  прїѡбще́нїѧ непристꙋ́пна врагѡ́мъ неви̑димымъ, и҆  плотски̑мъ страсте́мъ влⷣко, покажѝ, є҆динонача́льный  бж҃е мо́й и҆ гдⷭ҇и сла́вы, пѣсносло́вити тѧ̀ во всѧ̑  вѣ́ки. 
Бг҃оро́диченъ: Свѣ́тъ бг҃онача́льный ѿ чре́ва  твоегѡ̀ возсїѧ́вый, бг҃ома́ти пречⷭ҇таѧ, ве́сь мі́ръ  трисо́лнечнымъ свѣ́томъ ѡ҆зарѝ, и҆ зе́млю ꙗ҆́коже  дрꙋго́е нб҃о показа̀, пою́щꙋ: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те во всѧ̑ вѣ́ки. 
Пѣ́снь ѳ҃ 
І҆рмо́съ: Мт҃и бж҃їѧ и҆ дв҃а, ро́ждшаѧ и҆  дѣ́вствꙋющаѧ па́ки, не є҆стества̀ дѣ́ло, но бж҃їѧ  снизхожде́нїѧ: тѣ́мъ ꙗ҆́кѡ є҆ди́нꙋ бж҃їихъ чꙋде́съ  сподо́бльшꙋюсѧ, тѧ̀ при́снѡ велича́емъ. 
Высокосло́вити и҆ пѣ́ти тѧ̀ досто́йнѡ, є҆го́же въ  вы́шнихъ непреста́ннѡ серафі́ми воспѣва́ютъ, не  возмога́емъ бре́ннїи: ѻ҆ба́че ꙗ҆́кѡ влⷣкꙋ всѣ́хъ  дерза́юще, и҆ чл҃вѣколю́бнѣйшаго бг҃а велича́емъ. 
Тѣле́сныѧ болѣ́зни и҆зба́ви, и҆ дꙋше́внагѡ  пристра́стїѧ пѣвцы̀ твоѧ̑, є҆ди́нственнаѧ трⷪ҇це  нераздѣ́льнаѧ, и҆ сохрани́тисѧ невреждє́ннымъ ѿ  всѣ́хъ жите́йскихъ и҆скꙋше́нїй сподо́би. 
Равноси́льнаѧ, бг҃онача́льнаѧ, трисвѣ́тнаѧ,  всеси́льнаѧ держа́во, неизмѣ́ннаѧ добро́то сꙋ́щественныѧ  бл҃гости, да́ждь прегрѣше́нїй разрѣше́нїе твои̑мъ  рабѡ́мъ, и҆ и҆скꙋше́нїй, и҆ страсте́й и҆зба́ви. 
Бг҃оро́диченъ: Оу҆́мъ и҆ дꙋ́шꙋ, и҆ плотско́е  смѣше́нїе прїе́мъ бцⷣе, ѿ твои́хъ ложе́снъ  пречⷭ҇тыхъ, бг҃ъ сло́во пои́стиннѣ человѣ́къ ꙗ҆ви́сѧ:  и҆ бж҃е́ственнагѡ сꙋщества̀ ѻ҆́бщника человѣ́ка ꙗ҆́вѣ  показа́лъ є҆́сть. 
Посе́мъ, припѣ́вы григо́рїа сїнаи́та: Досто́йно  є҆́сть: И҆ про́чее полꙋ́нощницы, пи́сано въ концѣ̀  кни́ги сеѧ̀. 
На оу҆́трени по шестоѱа́лмїи: 
Бг҃ъ гдⷭ҇ь, и҆ ꙗ҆ви́сѧ на́мъ: на гла́съ з҃. И҆  глаго́лемъ тропа́рь воскрⷭ҇нъ: Разрꙋши́лъ є҆сѝ  крⷭ҇то́мъ твои́мъ сме́рть: Два́жды. Сла́ва, и҆ ны́нѣ,  бг҃оро́диченъ: Ꙗ҆́кѡ на́шегѡ воскрⷭ҇нїѧ сокро́вище: 
Та́же, ѻ҆бы́чное стїхосло́вїе ѱалти́ра. 
По а҃-мъ стїхосло́вїи сѣда́льны воскрⷭ҇ны, гла́съ з҃: 
Жи́знь во гро́бѣ возлежа́ше, и҆ печа́ть на ка́мени  надлежа́ше, ꙗ҆́кѡ цр҃ѧ̀ спѧ́ща во́ини стрежа́хꙋ хрⷭ҇та̀:  и҆ а҆́гг҃ли сла́влѧхꙋ ꙗ҆́кѡ бг҃а безсме́ртна, жєны́ же  взыва́хꙋ: воскр҃се гдⷭ҇ь, подаѧ̀ мі́рови ве́лїю млⷭ҇ть. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Тридне́внымъ погребе́нїемъ твои́мъ плѣни́вый сме́рть,  и҆ и҆стлѣ́вша человѣ́ка живоно́снымъ воста́нїемъ  твои́мъ воскр҃си́вый хрⷭ҇тѐ бж҃е, ꙗ҆́кѡ  чл҃вѣколю́бецъ, сла́ва тебѣ̀. 
Сла́ва, и҆ ны́нѣ, бг҃оро́диченъ: Распе́ншагосѧ на́съ  ра́ди, и҆ воскрⷭ҇шаго хрⷭ҇та̀ бг҃а на́шего, и҆  низложи́вшаго сме́рти держа́вꙋ, непреста́ннѡ молѝ бцⷣе  дв҃о: да сп҃се́тъ дꙋ́шы на́шѧ. 
По в҃-мъ стїхосло́вїи, сѣда́льны воскрⷭ҇ны, гла́съ  з҃: 
Запеча́танꙋ гро́бꙋ, живо́тъ ѿ гро́ба возсїѧ́лъ  є҆сѝ хрⷭ҇тѐ бж҃е: и҆ две́ремъ заключє́ннымъ,  оу҆ч҃нкѡ́мъ предста́лъ є҆сѝ всѣ́хъ воскрⷭ҇нїе, дх҃ъ  пра́вый тѣ́ми ѡ҆бновлѧ́ѧ на́мъ, по вели́цѣй твое́й  млⷭ҇ти. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
На гро́бъ теча́хꙋ жєны̀, со слеза́ми мѵ́ра носѧ́щѧ:  и҆ во́инѡмъ стрегꙋ́щымъ тѧ̀ всѣ́хъ цр҃ѧ̀, глаго́лахꙋ къ  себѣ̀: кто̀ ѿвали́тъ на́мъ ка́мень; воскр҃се вели́ка  совѣ́та а҆́гг҃лъ, попра́вый сме́рть: всеси́льне гдⷭ҇и,  сла́ва тебѣ̀. 
Сла́ва, и҆ ны́нѣ, бг҃оро́диченъ: Ра́дꙋйсѧ  бл҃года́тнаѧ бцⷣе дв҃о, приста́нище и҆ предста́тельство  ро́да человѣ́ческагѡ, и҆з̾ тебе́ бо воплоти́сѧ  и҆зба́витель мі́ра: є҆ди́на бо є҆сѝ мт҃и и҆ дв҃а,  при́снѡ бл҃гослове́на и҆ препросла́влена. молѝ хрⷭ҇та̀  бг҃а ми́ръ дарова́ти все́й вселе́ннѣй. 
Ѵ҆пакоѝ, гла́съ з҃: 
И҆́же на́шъ зра́къ воспрїе́мый, и҆ претерпѣ́вый  крⷭ҇тъ пло́тски, сп҃си́ мѧ воскрⷭ҇нїемъ твои́мъ хрⷭ҇тѐ  бж҃е, ꙗ҆́кѡ чл҃вѣколю́бецъ. 
Степє́нна, гла́съ з҃. А҆нтїфѡ́нъ а҃, и҆́хже стїхѝ  повторѧ́юще пое́мъ: 
Плѣ́нъ сїѡ́нь ѿ ле́сти ѡ҆брати́въ, и҆ менѐ сп҃се,  ѡ҆живѝ, и҆з̾има́ѧ рабо́тныѧ стра́сти. 
Въ ю҆́гъ сѣ́ѧй скѡ́рби пѡ́стныѧ со сле́зами, се́й  ра́достныѧ по́жнетъ рꙋкоѧ̑ти присноживопита́нїѧ. 
Сла́ва: Ст҃ы́мъ дх҃омъ и҆сто́чникъ бж҃е́ственныхъ  сокро́вищъ, ѿ негѡ́же премꙋ́дрость, ра́зꙋмъ, стра́хъ:  томꙋ̀ хвала̀ и҆ сла́ва, че́сть и҆ держа́ва. 
И҆ ны́нѣ, то́йже. 
А҆нтїфѡ́нъ в҃: 
А҆́ще не гдⷭ҇ь сози́ждетъ до́мъ дꙋше́вный, всꙋ́е  трꙋжда́емсѧ: ра́звѣ бо тогѡ̀ ни дѣѧ́нїе, ни сло́во  соверша́етсѧ. 
Плода̀ чре́вна, ст҃і́и дх҃одви́жнѡ прозѧба́ютъ  ѻ҆те́чєскаѧ преда̑нїѧ, сн҃оположе́нїѧ. 
Сла́ва: Ст҃ы́мъ дх҃омъ, всѧ́чєскаѧ є҆́же бы́ти  и҆́мꙋтъ: пре́жде бо всѣ́хъ бг҃ъ, всѣ́хъ гдⷭ҇ьство,  свѣ́тъ непристꙋ́пенъ, живо́тъ всѣ́хъ. 
И҆ ны́нѣ, то́йже. 
А҆нтїфѡ́нъ г҃: 
Боѧ́щїисѧ гдⷭ҇а, пꙋти̑ живота̀ ѡ҆брѣ́тше, ны́нѣ и҆  при́снѡ оу҆бл҃жа́ютсѧ сла́вою нетлѣ́нною. 
Ѻ҆́крестъ трапе́зы твоеѧ̀, ꙗ҆́кѡ сте́блїе ви́дѧ  и҆сча̑дїѧ твоѧ̑, ра́дꙋйсѧ и҆ весели́сѧ, приводѧ̀ сїѧ̑  хрⷭ҇то́ви ꙾пастыренача́льникꙋ꙾пастыренача́льниче. 
Сла́ва: Ст҃ы́мъ дх҃омъ глꙋбина̀ дарова́нїй, бога́тство  сла́вы, сꙋде́бъ глꙋбина̀ ве́лїѧ: є҆диносла́венъ ѻ҆ц҃ꙋ̀,  и҆ сн҃ꙋ, слꙋжи́мь бо. 
И҆ ны́нѣ, то́йже. 
Прокі́менъ, гла́съ з҃: Воскрⷭ҇нѝ гдⷭ҇и бж҃е мо́й, да  вознесе́тсѧ рꙋка̀ твоѧ̀, не забꙋ́ди оу҆бо́гихъ твои́хъ  до конца̀. Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ. Та́же, Всѧ́кое дыха́нїе: Сті́хъ:  Хвали́те бг҃а во ст҃ы́хъ є҆гѡ̀. Є҆ѵⷢ҇лїе воскрⷭ҇но:  Воскрⷭ҇нїе хрⷭ҇то́во: ѱало́мъ н҃: и҆ прѡ́чаѧ порѧ́дꙋ. 
Канѡ́нъ воскрⷭ҇нъ, гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Припѣ́въ: Сла́ва гдⷭ҇и, ст҃о́мꙋ воскрⷭ҇нїю твоемꙋ̀. 
Ѡ҆сꙋди́сѧ сме́ртное мꙋчи́тельство дре́вомъ,  непра́ведною сме́ртїю ѡ҆сꙋжде́нꙋ тѝ гдⷭ҇и: ѿню́дꙋже  кнѧ́зь тьмы̀ тебѣ̀ не ѡ҆долѣ́въ, пра́веднѡ и҆згна́нъ  бы́сть. 
А҆́дъ тебѣ̀ прибли́жисѧ, и҆ зꙋбы̀ не возмо́гъ сте́рти  тѣ́ло твоѐ, челюстьмѝ сокрꙋши́сѧ. ѿню́дꙋже сп҃се,  бѡлѣ́зни разрꙋ́шъ смє́ртныѧ, воскрⷭ҇лъ є҆сѝ  тридне́венъ. 
Бг҃оро́диченъ: Разрѣши́шасѧ бѡлѣ́зни прама́тере  є҆́ѵы: болѣ́зни бо и҆збѣжа́вше, неискꙋсомꙋ́жнѡ родила̀  є҆сѝ. ѿню́дꙋже ꙗ҆́вѣ бцⷣꙋ, пречⷭ҇таѧ, вѣ́дꙋще  тѧ̀, всѝ сла́вимъ. 
И҆́нъ канѡ́нъ крⷭ҇товоскрⷭ҇нъ, гла́съ з҃: 
Пѣ́снь а҃ 
І҆рмо́съ: По́нтомъ покры̀ фараѡ́на съ колесни́цами: 
Два̀ и҆стѡ́чника на́мъ на крⷭ҇тѣ̀ и҆сточѝ сп҃съ  живонѡ́снаѧ ѿ своегѡ̀ прободе́ннагѡ ребра̀. пои́мъ  є҆мꙋ̀: ꙗ҆́кѡ просла́висѧ. 
Во гро́бъ всели́всѧ, и҆ воскр҃съ тридне́венъ,  нетлѣ́нїе подадѐ, ча́ѧнїе хрⷭ҇то́съ смє́ртнымъ. пои́мъ  є҆мꙋ̀: ꙗ҆́кѡ просла́висѧ. 
Бг҃оро́диченъ: Є҆ди́на дв҃а и҆ по ржⷭ҇твѣ̀  показа́ласѧ є҆сѝ: зижди́телѧ бо мі́рови воплоще́нна  родила̀ є҆сѝ: тѣ́мже ра́дꙋйсѧ, тебѣ̀ всѝ зове́мъ. 
И҆́нъ канѡ́нъ прест҃ѣ́й бцⷣѣ, [є҆гѡ́же  краегране́сїе по а҆лфави́тꙋ.] Гла́съ з҃. 
І҆рмо́съ: Ма́нїемъ твои́мъ на земны́й: 
Бе́зднꙋ ро́ждшаѧ бл҃гоꙋтро́бїѧ дв҃о, дꙋ́шꙋ мою̀  ѡ҆зарѝ свѣтоно́снымъ твои́мъ сїѧ́нїемъ, ꙗ҆́кѡ да  досто́йнѡ воспою̀ твои́хъ чꙋде́съ бе́зднꙋ. 
Стрѣло́ю грѣхо́вною оу҆ѧ́звлены на́съ сло́во  ви́дѣвъ, ꙗ҆́кѡ бл҃годѣ́тель оу҆ще́дри: ѿню́дꙋже  несказа́ннѡ соедини́сѧ всечⷭ҇таѧ, ꙾пло́тїю, и҆́же и҆з̾  тебѐ꙾пло́ти ꙗ҆́же и҆з̾ тебѐ пребж҃е́ственный. 
Бы́сть сме́ртїю ꙗ҆́то є҆стество̀, тлѣ́нное же и҆  ме́ртвенное человѣ́ческое, влⷣчце: ты́ же жи́знь  заче́нши, сїѐ ѿ и҆стлѣ́нїѧ къ животꙋ̀ возвела̀  є҆сѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: Въ нача́лѣ нб҃са̀ всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ всю̀ си́лꙋ и҆́хъ, на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Ты̀ возше́дъ на дре́во, ѡ҆ на́съ болѣ́знꙋеши во́лею  бл҃гоꙋтро́бне сп҃се, и҆ терпи́ши ꙗ҆́звꙋ, примире́нїѧ  хода́тайственнꙋ, и҆ сп҃се́нїѧ вѣ̑рнымъ: є҆́юже твоемꙋ̀  млⷭ҇тиве, всѝ примири́хомсѧ роди́телю. 
Ты́ мѧ ѡ҆чи́стивъ ѿ ꙗ҆́звы, дꙋше́ю оу҆ѧ́звленнаго  ѕмі́евымъ оу҆грызе́нїемъ хрⷭ҇тѐ, и҆ показа́лъ є҆сѝ  свѣ́тъ, во тьмѣ̀ дре́вле мнѣ̀ слежа́щꙋ и҆ во тлѣ́нїи:  крⷭ҇то́мъ бо во а҆́дъ соше́дъ, менѐ совоскр҃си́лъ  є҆сѝ. 
Бг҃оро́диченъ: Неискꙋсомꙋ́жныѧ твоеѧ̀ мт҃ре мольба́ми  ми́ръ мі́рови пода́ждь, сп҃се, и҆ несказа́нныѧ твоеѧ̀  сла́вы славосло́вѧщыѧ тѧ̀ сподо́би. 
И҆́нъ І҆рмо́съ: Нб҃са̀ оу҆тверди́вый сло́вомъ: 
И҆́же на крⷭ҇тѣ̀ стрⷭ҇ти претерпѣ́вый, и҆  разбо́йникꙋ ра́й ѿве́рзый, ꙗ҆́кѡ бл҃годѣ́тель и҆  бг҃ъ, оу҆твердѝ мо́й оу҆́мъ въ во́лю твою̀, є҆ди́не  чл҃вѣколю́бче. 
Воскр҃сы́й тридне́венъ и҆з̾ гро́ба, и҆ живо́тъ  мі́рови возсїѧ́вый, ꙗ҆́кѡ жизнода́вецъ и҆ бг҃ъ,  оу҆твердѝ мо́й оу҆́мъ въ во́лю твою̀, є҆ди́не  чл҃вѣколю́бче. 
Бг҃оро́диченъ: Ꙗ҆́кѡ бг҃а безсѣ́меннѡ заче́нши, и҆  ѿ клѧ́твы є҆́ѵꙋ и҆зба́вльши, дв҃о мт҃и марїа́мъ, молѝ  ѿ тебѐ вопло́щшагосѧ бг҃а, сп҃стѝ ста́до твоѐ. 
И҆́нъ І҆рмо́съ: Въ нача́лѣ нб҃са̀: 
Ѕмі́й поползы́й и҆з̾ є҆де́ма, менѐ ѡ҆боже́нїѧ  жела́нїемъ прельсти́въ, ве́рже въ зе́млю: но и҆́же  млⷭ҇тивъ, и҆ є҆стество́мъ бл҃гоꙋтро́бенъ, оу҆ще́дривъ  бг҃осодѣ́ла, во чре́во твоѐ все́льсѧ, и҆ подо́бенъ  мнѣ̀ бы́въ мт҃и дв҃о. 
Бл҃гослове́нъ пло́дъ твоегѡ̀ чре́ва, дв҃о бцⷣе,  всѣ́хъ ра́досте, ра́дость бо всемꙋ̀ мі́рꙋ родила̀  є҆сѝ, и҆ весе́лїе вои́стиннꙋ разгонѧ́ющее печа́ль  грѣхо́внꙋю, бг҃оневѣ́сто. 
Жи́знь вѣ́чнꙋю, и҆ свѣ́тъ бг҃ороди́тельнице дв҃о, и҆  ми́ръ родила̀ є҆сѝ на́мъ, дре́внихъ человѣ̑къ бра́нь  ꙗ҆́же ко ѻ҆ц҃ꙋ̀ и҆ бг҃ꙋ, оу҆кротѣва́ющїй, вѣ́рою и҆  и҆сповѣ́данїемъ бл҃года́ти. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Своѧ̑ плещѝ да́въ, и҆́же ѿ дв҃ы вопло́щьсѧ, на  ра̑ны, рабꙋ̀ прегрѣши́вшꙋ, бїе́нъ быва́етъ влⷣка  непови́ненъ, разрѣша́ѧ моѧ̑ согрѣшє́нїѧ. 
Предстоѧ́въ сꙋди́щꙋ сꙋді́й законопрестꙋ́пныхъ, ꙗ҆́кѡ  ѡ҆сꙋди́мый ꙾пови́ненъ быва́етъ꙾и҆стѧзꙋ́етсѧ, и҆  заꙋша́етсѧ бре́нною рꙋко́ю, созда́вый человѣ́ка ꙗ҆́кѡ  бг҃ъ, и҆ сꙋдѧ́й пра́веднѡ землѝ. 
Бг҃оро́диченъ: Ꙗ҆́кѡ вои́стиннꙋ мт҃и бж҃їѧ, творца̀  твоего̀ и҆ сн҃а молѝ, къ сп҃си́тельномꙋ напра́вити мѧ̀  приста́нищꙋ всенепоро́чнаѧ сла́внагѡ є҆гѡ̀ хотѣ́нїѧ. 
И҆́нъ І҆рмо́съ: Смотрѧ́ѧй прⷪ҇ро́къ: 
Не вѣ́дый грѣха̀, и҆ є҆гѡ̀ ра́ди бы́въ гдⷭ҇и,  є҆́же не бы́лъ є҆сѝ воѡбража́ешисѧ, прїе́мъ чꙋ́ждее,  да сп҃се́ши мі́ръ, и҆ оу҆бїе́ши прельсти́въ мꙋчи́телѧ. 
На крⷭ҇тѣ̀ воздви́женъ бы́лъ є҆сѝ, и҆ пра́ѻтца  а҆да́ма разрѣши́лъ є҆сѝ грѣ́хъ [є҆гѡ́же ра́ди твою̀  оу҆слы́шахъ си́лꙋ:] ꙗ҆́кѡ всѧ̑ сп҃стѝ пома̑занныѧ  твоѧ̑ прише́лъ є҆сѝ. 
Бг҃оро́диченъ: Ты̀ рожде́йсѧ ѿ дв҃ы, оу҆мира́еши,  ѡ҆живлѧ́еши же а҆да́ма мы́слїю заблꙋ́ждшаго: и҆́бо  оу҆боѧ́сѧ сме́рть крѣ́пости твоеѧ̀, ꙗ҆́кѡ всѧ̑ сп҃стѝ  растлѣ́вшыѧсѧ прише́лъ є҆сѝ. 
И҆́нъ І҆рмо́съ: Ѻ҆́ч҃а нѣ́дра не ѡ҆ста́вль: 
И҆збра́ннаѧ всѧ̀ и҆ до́браѧ, ꙗ҆́вльшисѧ бг҃ꙋ пре́жде  созда́нїѧ свѣ́тлостїю всепѣ́таѧ, ꙾свѣтоли́тїемъ  твои́мъ꙾свѣтоли́тїѧ твоегѡ̀ пою́щыѧ тѧ̀ просвѣтѝ. 
Бг҃а человѣ́кѡмъ родила̀ є҆сѝ чⷭ҇таѧ, воплоще́нна  ѿ чⷭ҇тыхъ крове́й твои́хъ, и҆збавлѧ́юща согрѣше́нїй  мно́гихъ, любо́вїю сла́вѧщыѧ и҆ почита́ющыѧ тѧ̀ мт҃и  дв҃о. 
Сщ҃еннодѣ́йствꙋетъ є҆стество̀ слове́сное,  возсїѧ́вшемꙋ и҆з̾ тебѐ всепѣ́таѧ, та́инствꙋ  неизрече́нномꙋ ржⷭ҇тва̀ твоегѡ̀ наꙋчи́вшеесѧ ны́нѣ,  пребл҃же́ннаѧ. 
Пѣ́снь є҃ 
І҆рмо́съ: Но́щь не свѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ:  сегѡ̀ ра́ди къ тебѣ̀ оу҆́тренюю, и҆ воспѣва́ю твоѐ  бж҃ество̀. 
За твоѧ̑ рабы̑ продае́шисѧ хрⷭ҇тѐ, и҆ по лани́тѣ  оу҆даре́нїе терпи́ши, свобо́дѣ хода́тайственно  пою́щымъ: къ тебѣ̀ оу҆́тренюю, и҆ воспѣва́ю твоѐ  бж҃ество̀. 
Бж҃е́ственною твое́ю си́лою хрⷭ҇тѐ, не́мощїю  плотско́ю крѣ́пкаго низложи́лъ є҆сѝ, и҆ побѣди́телѧ  мѧ̀ сме́рти, сп҃се, воскрⷭ҇нїемъ показа́лъ є҆сѝ. 
Бг҃оро́диченъ: Бг҃а родила̀ є҆сѝ мт҃и чⷭ҇таѧ,  воплоще́ннаго и҆з̾ тебѐ бг҃олѣ́пнѡ всепѣ́таѧ: поне́же  не позна́ла є҆сѝ мꙋ́жеска по́ла, но ѿ ст҃а́гѡ  ражда́еши дх҃а. 
И҆́нъ І҆рмо́съ: Гдⷭ҇и бж҃е мо́й, ѿ но́щи: 
Є҆гда̀ со беззако́нными вмѣни́всѧ, возне́слсѧ є҆сѝ  на ло́бнѣмъ, свѣти̑ла сокрыва́хꙋсѧ, и҆ землѧ̀  колеба́шесѧ, и҆ цр҃ко́внаѧ свѣ́тлость раздра́сѧ,  є҆вре́йское ꙗ҆влѧ́ющи ѿпаде́нїе. 
Тебѐ разрꙋши́вшаго мꙋчи́телевꙋ всю̀ си́лꙋ крѣ́постїю  непостижи́магѡ твоегѡ̀ бж҃ества̀, и҆ мє́ртвыѧ твои́мъ  воскрⷭ҇нїемъ воздви́гшаго пѣ́сньми сла́вимъ. 
Бг҃оро́диченъ: Мт҃и цр҃ѧ̀ и҆ бг҃а всепѣ́таѧ бцⷣе,  вѣ́рою и҆ любо́вїю тѧ̀ пѣ́сньми восхвалѧ́ющымъ при́снѡ,  ѡ҆чище́нїе прегрѣше́нїй твои́ми мольба́ми низпослѝ. 
И҆́нъ І҆рмо́съ: Но́щь не свѣтла̀ невѣ̑рнымъ: 
Лѣ́ствицꙋ оу҆зрѣ́въ і҆а́кѡвъ, къ высотѣ̀  оу҆твержде́нꙋ, ѡ҆́бразꙋ наꙋчи́сѧ, неискꙋсобра́чнаѧ  тебѐ: тобо́ю бо бг҃ъ чл҃вѣ́кѡмъ прїѡбщи́сѧ, всечⷭ҇таѧ  влⷣчце. 
И҆збавле́нїе вѣ́чное тобо́ю дв҃о, ны́нѣ ѡ҆брѣ́тше  оу҆се́рднѡ зове́мъ тѝ: є҆́же ра́дꙋйсѧ бг҃оневѣ́стнаѧ:  и҆ твои́мъ свѣ́томъ возра́довавшесѧ всепѣ́таѧ,  пѣ́сньми тѧ̀ пое́мъ. 
Є҆ди́нꙋ тѧ̀ жени́хъ посредѣ̀ те́рнїѧ крі́нъ дв҃о,  ѡ҆брѣ́тъ, чистоты̀ блиста́нїемъ свѣтѧ́щꙋсѧ, и҆  свѣ́томъ дв҃ства всенепоро́чнаѧ, невѣ́стꙋ воспрїѧ́тъ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на  хрⷭ҇тѐ, вопїю́ ти: и҆з̾ смертоно́сныѧ глꙋбины̀ возведи́  мѧ. 
Воспомина́хꙋ тѧ̀ заключє́нныѧ во а҆́дѣ дꙋ́шы, и҆  ѡ҆ста́вльшыѧсѧ првⷣныхъ, и҆ ѿ тебѐ сп҃се́нїѧ  молѧ́хꙋсѧ: є҆́же крⷭ҇то́мъ хрⷭ҇тѐ, по́далъ є҆сѝ  преиспѡ́днимъ, прише́дъ ꙗ҆́кѡ бл҃гоꙋтро́бенъ. 
Ко ѡ҆дꙋшевле́нномꙋ твоемꙋ̀ и҆ нерꙋкотворе́нномꙋ  хра́мꙋ, разрꙋше́нꙋ бы́вшꙋ страда́ньми, воззрѣ́ти па́ки  ли́къ а҆пⷭ҇льскїй ѿча́ѧсѧ: но па́че наде́жды  покло́ньсѧ, воскре́сша повсю́дꙋ проповѣ́да. 
Бг҃оро́диченъ: Неизрече́ннагѡ ржⷭ҇тва̀ твоегѡ̀  всенепоро́чнагѡ ѡ҆́бразъ, дв҃о бг҃оневѣ́стнаѧ, и҆́же  на́съ ра́ди, кто̀ ѿ человѣ̑къ сказа́ти возмо́жетъ;  ꙗ҆́кѡ бг҃ъ неѡпи́саннѣ, сло́во соедини́всѧ тебѣ̀,  пло́ть и҆з̾ тебѐ бы́сть. 
И҆́нъ І҆рмо́съ: І҆ѡ́на и҆з̾ чре́ва: 
На крⷭ҇тѣ̀ возне́ссѧ сп҃се во́лею, вра́жїю плѣни́лъ  є҆сѝ держа́вꙋ, на се́мъ пригвозди́въ грѣхо́вное бл҃же,  рꙋкописа́нїе. 
И҆з̾ ме́ртвыхъ воскр҃съ сп҃се вла́стїю, совоздви́глъ  є҆сѝ человѣ́ческїй ро́дъ, живо́тъ и҆ нетлѣ́нїе  дарова́вый на́мъ, ꙗ҆́кѡ чл҃вѣколю́бецъ. 
Бг҃оро́диченъ: Є҆го́же родила̀ є҆сѝ бцⷣе  несказа́ннѡ бг҃а на́шего, молѧ́щи не преста́й,  и҆зба́витисѧ ѿ бѣ́дъ пою́щымъ тѧ̀, чⷭ҇таѧ приснодв҃о. 
И҆́нъ І҆рмо́съ: Пла́вающаго въ молвѣ̀: 
Зако́ннїи тѧ̀ ѡ҆́бразы, и҆ прⷪ҇ро́чєскаѧ  прⷪ҇речє́нїѧ ꙗ҆́вѣ предвозвѣща́хꙋ, хотѧ́щꙋю роди́ти  бл҃годѣ́телѧ чⷭ҇таѧ всеѧ̀ тва́ри, многоча́стнѣ и҆  многоѡбра́знѣ бл҃годѣ́йствовавшаго вѣ́рнѡ  воспѣва́ющихъ тѧ̀. 
Оу҆стра́ншагосѧ дре́вле навѣ́томъ человѣкоꙋбі́йцы,  а҆да́ма первозда́ннаго ра́йскїѧ бж҃е́ственныѧ сла́дости,  неискꙋсобра́чнаѧ па́ки возвела̀ є҆сѝ, ро́ждши и҆́же ѿ  престꙋпле́нїѧ на́съ и҆зба́вившаго. 
И҆́же хотѣ́нїемъ бж҃е́ственнымъ, содѣ́тельною же  си́лою всѐ составле́й ѿ не сꙋ́щихъ, и҆з̾ чре́ва  твоегѡ̀ чⷭ҇таѧ, произы́де, и҆ сꙋ́щыѧ во тьмѣ̀  сме́ртнѣй, бг҃онача́льнѣйшими мо́лнїѧми ѡ҆сїѧ̀. 
Конда́къ, гла́съ з҃: Не ктомꙋ̀ держа́ва сме́ртнаѧ  возмо́жетъ держа́ти человѣ́ки: хрⷭ҇то́съ бо сни́де  сокрꙋша́ѧ и҆ разорѧ́ѧ си̑лы є҆ѧ̀. свѧзꙋ́емь быва́етъ  а҆́дъ, прⷪ҇ро́цы согла́снѡ ра́дꙋютсѧ: предста̀,  глаго́люще, сп҃съ сꙋ́щымъ въ вѣ́рѣ, и҆зыди́те вѣ́рнїи  въ воскрⷭ҇нїе. 
І҆́косъ: Вострепета́ша до́лѣ преиспѡ́днѧѧ дне́сь,  а҆́дъ и҆ сме́рть є҆ди́нагѡ ѿ трⷪ҇цы: землѧ̀  поколеба́сѧ, вра́тницы же а҆́довы ви́дѣвше тѧ̀  оу҆жасо́шасѧ: всѧ́ же тва́рь со прⷪ҇ро́ки ра́дꙋющисѧ  пое́тъ тебѣ̀ побѣ́днꙋю пѣ́снь, и҆зба́вителю бг҃ꙋ  на́шемꙋ, разрꙋши́вшемꙋ ны́нѣ сме́ртнꙋю си́лꙋ. да  воскли́кнемъ и҆ возопїи́мъ ко а҆да́мꙋ, и҆ къ сꙋ́щымъ  и҆з̾ а҆да́ма: дре́во сего̀ па́ки введѐ. и҆зыди́те  вѣ́рнїи въ воскрⷭ҇нїе. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ, и҆  препросла́вленъ. 
Дре́вомъ оу҆мерщвлѧ́етсѧ а҆да́мъ, во́лею преслꙋша́нїе  содѣ́лавъ: послꙋша́нїемъ же хрⷭ҇то́вымъ па́ки  ѡ҆бновлѧ́емь є҆́сть. мене́ бо ра́ди распина́етсѧ сн҃ъ  бж҃їй, препросла́вленный. 
Тебѐ воскре́сшаго хрⷭ҇тѐ, и҆з̾ гро́ба, тва́рь всѧ̀  воспѣ̀: ты́ бо жи́знь сꙋ́щымъ во а҆́дѣ процвѣ́лъ  є҆сѝ, мє́ртвымъ воскрⷭ҇нїе, и҆̀же во тьмѣ̀, свѣ́тъ  препросла́вленный. 
Бг҃оро́диченъ: Ра́дꙋйсѧ дщѝ а҆да́ма тлѣ́ннагѡ.  ра́дꙋйсѧ є҆ди́на бг҃оневѣ́сто. ра́дꙋйсѧ, є҆́юже тлѧ̀  и҆згна́на бы́сть, ꙗ҆́же бг҃а ро́ждши: є҆го́же молѝ  чⷭ҇таѧ, сп҃сти́сѧ всѣ̑мъ на́мъ. 
И҆́нъ І҆рмо́съ: Въ пе́щь ѻ҆́гненнꙋю вве́ржени: 
И҆́же на дре́вѣ крⷭ҇тнѣмъ грѣхо́вное жа́ло  притꙋпи́въ, и҆ а҆да́мова престꙋпле́нїѧ рꙋкописа́нїе  разрꙋши́въ копїе́мъ ребра̀ твоегѡ̀, бл҃гослове́нъ є҆сѝ  гдⷭ҇и бж҃е ѻ҆тє́цъ на́шихъ. 
И҆́же въ ребро̀ прободе́нъ бы́въ, и҆ кропле́ньми  кро́ве бж҃е́ственныѧ зе́млю ѡ҆чи́стивъ, кровьмѝ  і҆дѡлобѣ́сїѧ ѡ҆скверне́ннꙋю, бл҃гослове́нъ є҆сѝ гдⷭ҇и  бж҃е ѻ҆тє́цъ на́шихъ. 
Бг҃оро́диченъ: Є҆́же пре́жде сл҃нца просвѣще́нїѧ,  возсїѧ́вши мі́рови бг҃ороди́тельнице хрⷭ҇та̀, ѿ тьмы̀  и҆зба́вльшаго, и҆ просвѣща́юща всѧ̑ бг҃овѣ́дѣнїемъ:  бл҃гослове́нъ є҆сѝ зовꙋ́щыѧ, бж҃е ѻ҆тє́цъ на́шихъ. 
И҆́нъ І҆рмо́съ: Пе́щь ѻ҆́троцы: 
Преиспещре́нꙋ, позлаще́нꙋ оу҆́тварь тѧ̀ и҆мꙋ́щꙋ  возлюбѝ созда́тель тво́й дв҃о, и҆ гдⷭ҇ь: превозноси́мый  ѻ҆тцє́въ бг҃ъ и҆ препросла́вленъ. 
Ѡ҆чища́етсѧ ѻ҆трокови́це, оу҆́гль дре́вле и҆са́їа  прїе́мъ: знамена́тельнѣ твоѐ ржⷭ҇тво̀ ви́дѣвъ,  превозноси́маго ѻ҆тцє́въ бг҃а, и҆ препросла́влена. 
Ѡ҆́бразы знамена́тельнаѧ дре́вле бж҃е́ственнагѡ  твоегѡ̀ ржⷭ҇тва̀, бж҃е́ственнїи прⷪ҇ро́цы зрѧ́ще,  ра́достнѡ воспѣва́юще взыва́хꙋ: превозноси́мый  ѻ҆тцє́въ бг҃ъ, и҆ препросла́вленъ. 
Пѣ́снь и҃ 
І҆рмо́съ: Неѡпа́льнаѧ ѻ҆гню̀ въ сїна́и прича́щшаѧсѧ  кꙋпина̀, бг҃а ꙗ҆вѝ медленоѧзы́чномꙋ и҆ гꙋгни́вомꙋ  мѡѷсе́ови, и҆ ѻ҆́троки ре́вность бж҃їѧ трѝ  непребори́мыѧ во ѻ҆гнѝ пѣвцы̀ показа̀: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Пречⷭ҇тый а҆́гнецъ слове́сный за мі́ръ закла́нъ бы́въ,  преста́ви ꙗ҆̀же по зако́нꙋ приноси̑маѧ, ѡ҆чи́стивъ сего̀  кромѣ̀ прегрѣше́нїй ꙗ҆́кѡ бг҃ъ, при́снѡ зовꙋ́ща: всѧ̑  дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑  вѣ́ки. 
Нетлѣ́нна не сꙋ́щи пре́жде стрⷭ҇ти, воспрїѧ́таѧ ѿ  созда́телѧ пло́ть на́ша, по стрⷭ҇ти и҆ воскрⷭ҇нїи  неприкоснове́нна тлѣ́нїю оу҆стро́исѧ, и҆ смє́ртныѧ  ѡ҆бновлѧ́етъ, зовꙋ́щыѧ: всѧ̑ дѣла̀ гдⷭ҇нѧ гдⷭ҇а по́йте,  и҆ превозноси́те во всѧ̑ вѣ́ки. 
Бг҃оро́диченъ: Твоѐ чисто́тное и҆ всенепоро́чное,  дв҃о, скве́рное и҆ ме́рзское вселе́нныѧ ѡ҆чи́сти, и҆  была̀ є҆сѝ на́шегѡ примире́нїѧ къ бг҃ꙋ вина̀,  пречⷭ҇таѧ: тѣ́мже тѧ̀ дв҃о всѧ̑ дѣла̀ бл҃гослови́мъ, и҆  превозно́симъ во всѧ̑ вѣ́ки. 
И҆́нъ І҆рмо́съ: Є҆ди́наго безнача́льнаго цр҃ѧ̀: 
Претерпѣ́вшаго стра̑сти во́лею, и҆ на крⷭ҇тѣ̀  пригвожде́на хотѣ́нїемъ, и҆ разрꙋ́шшаго си̑лы а҆́довы,  по́йте сщ҃е́нницы, лю́дїе превозноси́те во всѧ̑ вѣ́ки. 
Оу҆праздни́вшаго сме́рти держа́вꙋ, и҆ ѿ гро́ба  воскрⷭ҇шаго со сла́вою, и҆ сп҃сшаго чл҃вѣ́ческїй ро́дъ,  по́йте сщ҃е́нницы, лю́дїе превозноси́те во всѧ̑ вѣ́ки. 
Бг҃оро́диченъ: Є҆ди́наго бл҃гоꙋтро́бнаго,  превѣ́чнаго сло́ва, напослѣ́докъ ѿ дв҃ы рожде́на, и҆  разрѣ́шшаго дре́внюю клѧ́твꙋ, по́йте сщ҃е́нницы, лю́дїе  превозноси́те во всѧ̑ вѣ́ки. 
И҆́нъ І҆рмо́съ: Неѡпа́льнаѧ ѻ҆гню̀ въ сїна́и: 
Свѣ́томъ ржⷭ҇тва̀ твоегѡ̀, страннолѣ́пнѡ вселе́ннꙋю  просвѣти́ла є҆сѝ бг҃ороди́тельнице, сꙋ́ща бо  вои́стиннꙋ бг҃а на ѡ҆б̾ѧ́тїѧхъ но́сиши твои́хъ,  просвѣща́юща вѣ̑рныѧ при́снѡ зовꙋ́щыѧ: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Пое́мъ чⷭ҇таѧ, бл҃гоче́стнѡ твоѐ чре́во, бг҃а  вмѣсти́вшее несказа́ннѡ воплоща́ема, да́вшаго всѣ́мъ  вѣ̑рнымъ бг҃оразꙋ́мїѧ просвѣще́нїе, при́снѡ зовꙋ́щымъ:  всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑  вѣ́ки. 
Свѣ́та твоегѡ̀ блиста́ньми, тебѐ пою́щыѧ  свѣтови́дны содѣ́лала є҆сѝ, свѣтороди́тельнице бцⷣе  чⷭ҇таѧ: свѣ́та бо ꙗ҆ви́ласѧ є҆сѝ селе́нїе,  оу҆ѧснѧ́ющи свѣ́томъ зовꙋ́щыѧ: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те во всѧ̑ вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе: прїѧ́телище нестерпи́магѡ,  село̀ невмѣсти́магѡ зижди́телѧ твоегѡ̀, тѧ̀ велича́емъ. 
И҆̀же бж҃ествꙋ̀ стра́сть прилага́ющїи, заꙋсти́тесѧ  всѝ чꙋждемꙋ́дреннїи: гдⷭ҇а бо сла́вы пло́тїю распѧ́та,  не распѧ́та же є҆стество́мъ бж҃е́ственнымъ, ꙗ҆́кѡ во  двою̀ є҆стєствꙋ̀ є҆ди́наго велича́емъ. 
И҆̀же тѣлесє́мъ воста́нїю невѣ́рꙋющїи, ко хрⷭ҇то́вꙋ  ше́дше гро́бꙋ, наꙋчи́тесѧ: ꙗ҆́кѡ оу҆мерщвле́на бы́сть,  и҆ воскр҃се па́ки пло́ть жизнода́вца, во оу҆вѣре́нїе  послѣ́днѧгѡ воскрⷭ҇нїѧ, на не́же оу҆пова́емъ. 
Трⷪ҇ченъ: Не бжⷭ҇твъ трⷪ҇цꙋ, но ѵ҆поста́сей, нижѐ  є҆ди́ницꙋ ли́цъ, но бжⷭ҇тва̀ чтꙋ́ще, ссѣца́емъ же сїю̀  дѣлѧ́щихъ: слива́емъ же па́ки, слїѧ́нїе дерза́ющихъ на  сїю̀, ю҆́же велича́емъ. 
И҆́нъ І҆рмо́съ: Мт҃и бж҃їѧ и҆ дв҃а: 
Свѣ́тъ ѿ свѣ́та, ѻ҆́ч҃ее сїѧ́нїе сла́вы  безлѣ́тнѡ ѡ҆сїѧ́вый, ꙗ҆́коже во тьмѣ̀ чл҃вѣ́ческомꙋ  житїю̀ хрⷭ҇то́съ возсїѧ̀, и҆ гонѧ́щꙋю прогна̀ тьмꙋ̀:  є҆го́же непреста́ннѡ вѣ́рнїи велича́емъ. 
Стра̑сти плѡтскі́ѧ, и҆ крѣ́пость бж҃ества̀, во  хрⷭ҇тѣ̀ ви́дѧще, мꙋ́дрствꙋющїи є҆ди́но сло́жное  є҆стество̀, да посра́мѧтсѧ: то́й бо ꙗ҆́кѡ человѣ́къ  оу҆́бѡ оу҆мира́етъ, ꙗ҆́коже всегѡ̀ содѣ́тель  востае́тъ. 
Мѵ́ро мє́ртвымъ, живо́мꙋ же пѣ́нїе: сле́зы  оу҆мира́ющымъ, животꙋ́ же всѣ́хъ пѣ́снь жєны̀  принеси́те, и҆́же воста́нїѧ проповѣ́дникъ вопїѧ́ше,  бл҃говѣствꙋ́ѧ хрⷭ҇то́во воскрⷭ҇нїе. 
Бг҃оро́диченъ: Бг҃а ра́звѣ тебѐ и҆но́гѡ не зна́ю,  цр҃ковь вопїе́тъ тѝ: ѿ невѣ́рныхъ мѧ̀ ꙗ҆зы̑къ  невѣ́стꙋ свою̀ и҆збра́вый, да́ждь оу҆́бѡ сло́ве,  вѣ̑рнымъ сп҃се́нїе, ро́ждшїѧ тѧ̀ мл҃твами, ꙗ҆́кѡ  бл҃гоꙋтро́бенъ. 
И҆́нъ І҆рмо́съ то́йже. 
Ра́дости на́мъ вѣ́чныѧ хода́таица и҆ весе́лїѧ  ꙗ҆ви́ласѧ є҆сѝ приснодв҃о ѻ҆трокови́це, и҆зба́вителѧ  ро́ждши, и҆́стиною и҆ дх҃омъ бж҃е́ственнымъ того̀  чтꙋ́щихъ, ꙗ҆́кѡ бг҃а и҆збавлѧ́ющаго. 
Поѧ̀ дв҃дъ, тво́й пра́ѻтєцъ, пречⷭ҇таѧ, тѧ̀ ковче́гъ  и҆менꙋ́етъ ст҃ы́ни бж҃е́ственныѧ, преесте́ственнѣ бг҃а  вмѣсти́вшꙋю, во ѻ҆ч҃ескихъ сѣдѧ́щаго нѣ́дрѣхъ,  є҆го́же непреста́ннѡ вѣ́рнїи велича́емъ. 
Ꙗ҆́кѡ вои́стиннꙋ превы́шши є҆сѝ всеѧ̀ тва́ри  ѻ҆трокови́це: зижди́телѧ во всѣ́хъ тѣле́снѣ на́мъ  родила̀ є҆сѝ. тѣ́мже ꙗ҆́кѡ мт҃и є҆ди́нагѡ влⷣки,  но́сиши проти́вꙋ всѣ́хъ нача́льнѣ побѣжде́нїе. 
По катава́сїи, є҆ктенїа̀ ма́лаѧ. Та́же, Ст҃ъ гдⷭ҇ь  бг҃ъ на́шъ. Посе́мъ є҆ѯапостїла́рїй оу҆́треннїй. 
На хвали́техъ стїхи̑ры воскрⷭ҇ны. Гла́съ з҃: 
Сті́хъ: Сотвори́ти въ ни́хъ сꙋ́дъ напи́санъ: сла́ва  сїѧ̀ бꙋ́детъ всѣ̑мъ прпⷣбнымъ є҆гѡ̀. 
Воскр҃се хрⷭ҇то́съ и҆з̾ ме́ртвыхъ, разрꙋ́шъ  смє́ртныѧ оу҆́зы: бл҃говѣстѝ землѐ, ра́дость ве́лїю,  по́йте нб҃са̀ бж҃їю сла́вꙋ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Воскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ  гдⷭ҇ꙋ і҆и҃сꙋ: є҆ди́номꙋ безгрѣ́шномꙋ. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
Хрⷭ҇то́вꙋ воскрⷭ҇нїю кла́нѧющесѧ не преста́емъ: то́й  бо сп҃слъ є҆́сть на́съ ѿ беззако́нїй на́шихъ, ст҃ы́й  гдⷭ҇ь і҆и҃съ, ꙗ҆вле́й воскрⷭ҇нїе. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. 
Что̀ возда́мы гдⷭ҇еви ѡ҆ всѣ́хъ, ꙗ҆̀же воздадѐ  на́мъ; на́съ ра́ди бг҃ъ въ человѣ́цѣхъ, за и҆стлѣ́вшее  є҆стество̀ сло́во пло́ть бы́сть, и҆ всели́сѧ въ ны̀, къ  неблагода̑рнымъ, бл҃годѣ́тель: къ плѣ́нникѡмъ,  свободи́тель: ко и҆̀же во тьмѣ̀ сѣдѧ́щымъ, сл҃нце  пра́вды: на крⷭ҇тѣ̀, безстра́стный: во а҆́дѣ, свѣ́тъ:  въ сме́рти, живо́тъ: воскрⷭ҇нїе, па́дшихъ ра́ди. къ  немꙋ́же возопїи́мъ: бж҃е на́шъ, сла́ва тебѣ̀. 
И҆́ны стїхи̑ры а҆натѡ́лїевы, гла́съ то́йже. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Врата̀ а҆́дова сокрꙋши́лъ є҆сѝ гдⷭ҇и, и҆ сме́ртнꙋю  держа́вꙋ оу҆праздни́лъ є҆сѝ крѣ́пкою си́лою твое́ю,  и҆ совоздви́глъ є҆сѝ мє́ртвыѧ, и҆̀же ѿ вѣ́ка во  тьмѣ̀ спѧ́щыѧ, бж҃е́ственнымъ и҆ сла́внымъ воскрⷭ҇нїемъ  твои́мъ, ꙗ҆́кѡ цр҃ь всѣ́хъ и҆ бг҃ъ всеси́ленъ. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Прїиди́те возра́дꙋемсѧ гдⷭ҇еви, и҆ возвесели́мсѧ ѡ҆  воскрⷭ҇нїи є҆гѡ̀, ꙗ҆́кѡ совоздви́же мє́ртвыѧ ѿ  а҆́довыхъ нерѣши́мыхъ оу҆́зъ: и҆ дарова̀ мі́рови ꙗ҆́кѡ  бг҃ъ жи́знь вѣ́чнꙋю, и҆ ве́лїю млⷭ҇ть. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Блиста́ѧйсѧ а҆́гг҃лъ, на ка́мени сѣдѧ́ше  живопрїе́мнагѡ гро́ба, и҆ жена́мъ мѷроно́сицамъ  бл҃говѣствова́ше, глаго́лѧ: воскр҃се гдⷭ҇ь, ꙗ҆́коже  пре́жде речѐ ва́мъ, возвѣсти́те оу҆ч҃нкѡ́мъ є҆гѡ̀,  ꙗ҆́кѡ предварѧ́етъ вы̀ въ галїле́и: мі́рови же подае́тъ  жи́знь вѣ́чнꙋю, и҆ ве́лїю млⷭ҇ть. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Почто̀ небрего́ма сотвори́сте ка́мене краеꙋго́льнагѡ.  ѽ пребеззако́ннїи і҆ꙋдє́и; сѐ то́й є҆́сть, є҆го́же  положѝ бг҃ъ въ сїѡ́нѣ: и҆́же и҆з̾ ка́мене и҆сточи́вый  въ пꙋсты́ни во́дꙋ, и҆ на́мъ и҆сточа́ѧй ѿ ре́бръ свои́хъ  безсме́ртїе. се́й є҆́сть ка́мень, и҆́же ѿ горы̀  дв҃и́ческїѧ ѿсѣ́ксѧ без̾ хотѣ́нїѧ мꙋ́жеска: сн҃ъ  чл҃вѣ́чь грѧды́й на ѻ҆́блацѣхъ нбⷭ҇ныхъ, къ ве́тхомꙋ  де́ньми, ꙗ҆́коже речѐ данїи́лъ, и҆ вѣ́чно є҆гѡ̀  црⷭ҇тво. 
Сла́ва, стїхи́ра є҆ѵⷢ҇льскаѧ. И҆ ны́нѣ,  бг҃оро́диченъ: Пребл҃гослове́нна є҆сѝ: Славосло́вїе  вели́кое. Та́же тропа́рь воскрⷭ҇нъ: 
Дне́сь сп҃се́нїе мі́рꙋ бы́сть, пое́мъ воскр҃сшемꙋ  и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо  сме́ртїю сме́рть, побѣ́дꙋ дадѐ на́мъ, и҆ ве́лїю млⷭ҇ть. 
И҆ є҆ктенїѝ, и҆ ѿпꙋ́стъ. 
На лїтꙋргі́и бл҃жє́нна, гла́съ з҃: 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ: хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧни́ мѧ гдⷭ҇и, во црⷭ҇твїи твое́мъ. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
На крⷭ҇тъ возне́ссѧ ще́дре, а҆да́мово рꙋкописа́нїе  дре́внѧгѡ грѣха̀ загла́дилъ є҆сѝ, и҆ сп҃слъ є҆сѝ ѿ  пре́лести ве́сь ро́дъ человѣ́ческїй. тѣ́мже  воспѣва́емъ тѧ̀ бл҃годѣ́телю гдⷭ҇и. 
Сті́хъ: Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ. 
Пригвозди́лъ є҆сѝ на крⷭ҇тѣ̀ ще́дре, грѣхѝ на́шѧ  хрⷭ҇тѐ, и҆ твое́ю сме́ртїю сме́рть оу҆мертви́лъ є҆сѝ  воздви́гнꙋвый оу҆ме́ршыѧ и҆з̾ ме́ртвыхъ: тѣ́мже  покланѧ́емсѧ твоемꙋ̀ ст҃о́мꙋ воскрⷭ҇нїю. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆злїѧ̀ ꙗ҆́дъ ѕмі́й въ слꙋ́хи є҆́ѵины и҆ногда̀:  хрⷭ҇то́съ же на дре́вѣ крⷭ҇тнѣмъ и҆сточи́лъ є҆́сть  мі́рови жи́зни сла́дость. тѣ́мже взыва́емъ: помѧнѝ  на́съ гдⷭ҇и, во црⷭ҇твїи твое́мъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Во гро́бѣ ꙗ҆́кѡ сме́ртенъ положе́нъ бы́лъ є҆сѝ,  животѐ всѣ́хъ хрⷭ҇тѐ: и҆ верєѝ а҆́дѡвы сломи́лъ  є҆сѝ: и҆ воскр҃съ во сла́вѣ тридне́венъ ꙗ҆́кѡ  си́ленъ, всѣ́хъ просвѣти́лъ є҆сѝ: сла́ва твоемꙋ̀  воста́нїю. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Гдⷭ҇ь воскр҃съ тридне́венъ и҆з̾ ме́ртвыхъ, дарова̀  ми́ръ сво́й оу҆ч҃нкѡ́мъ, и҆ си́хъ бл҃гослови́въ посла̀  ре́къ: всѧ̑ приведи́те во црⷭ҇твїе моѐ. 
Сла́ва, трⷪ҇ченъ: Свѣ́тъ ѻ҆ц҃ъ, свѣ́тъ сн҃ъ и҆  сло́во, свѣ́тъ дх҃ъ ст҃ы́й: но є҆ди́нъ свѣ́тъ трѝ,  є҆ди́нъ бо бг҃ъ въ трїе́хъ оу҆́бѡ ли́цѣхъ, є҆ди́нѣмъ  же є҆стествѣ̀ и҆ нача́лѣ, несѣко́мъ и҆ неслїѧ́нъ,  сы́й превѣ́чный. 
И҆ ны́нѣ, бг҃оро́диченъ: Родила̀ є҆сѝ сн҃а и҆  сло́во ѻ҆́ч҃ее, пло́тїю на́съ ра́ди, ꙗ҆́коже вѣ́сть  бцⷣе, са́мъ. тѣ́мже дв҃о мт҃и, ѡ҆боже́ни бы́вше тобо́ю,  ра́дꙋйсѧ, тебѣ̀ зове́мъ, хрⷭ҇тїа́нѡмъ оу҆пова́нїе. 
Прокі́менъ, гла́съ з҃: Гдⷭ҇ь крѣ́пость лю́демъ  свои̑мъ да́стъ: гдⷭ҇ь бл҃гослови́тъ лю́ди своѧ̑ ми́ромъ:  Сті́хъ: Принеси́те гдⷭ҇еви сн҃ове бж҃їи, принеси́те  гдⷭ҇еви сы́ны ѻ҆́вни. А҆ллилꙋ́їа: Бл҃го є҆́сть  и҆сповѣ́датисѧ гдⷭ҇еви, и҆ пѣ́ти и҆́мени твоемꙋ̀  вы́шнїй. Сті́хъ: Возвѣща́ти заꙋ́тра млⷭ҇ть твою̀, и҆  и҆́стинꙋ твою̀ на всѧ́кꙋ но́щь. 


Въ недѣ́лю ве́чера, 
на Гдⷭ҇и воззва́хъ, стїхи̑ры покаѧ́нны. Гла́съ з҃: 
Подо́бенъ: Дне́сь бди́тъ бцⷣа: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Возведѝ твоѝ ѻ҆́чи, ѽ дꙋшѐ моѧ̀! и҆ на бж҃їе  воззрѝ смотре́нїе и҆ бл҃гоꙋтро́бїе, ка́кѡ нб҃са̀  преклони́въ на зе́млю сни́де, да вознесе́тъ тебѐ ѿ  ѻ҆каѧ́нства твои́хъ страсте́й, и҆ поста́витъ тѧ̀ на  ка́мени вѣ́ры. ѽ ди́вство стра́шнагѡ чꙋдесѐ! сла́ва  и҆стоща́нїю твоемꙋ̀ чл҃вѣколю́бче. 
Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Ви́ждь твоѧ̑ пребеззакѡ́ннаѧ дѣла̀, ѽ дꙋшѐ моѧ̀! и҆  почꙋди́сѧ, ка́кѡ тѧ̀ землѧ̀ но́ситъ; ка́кѡ не  разсѣ́десѧ; ка́кѡ ди́вїи ѕвѣ́рїе не снѣда́ютъ тебѐ;  ка́кѡ же и҆ сл҃нце незаходи́мое сїѧ́ти тебѣ̀ не преста̀;  воста́ни, пока́йсѧ, и҆ возопі́й ко гдⷭ҇ꙋ: согрѣши́хъ  тѝ: согрѣши́хъ, поми́лꙋй мѧ̀. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
И҆мꙋ́ще на тѧ̀ оу҆пова́нїе всеси́льне гдⷭ҇и, тебѐ  мо́лимъ, всѧ́кихъ бѣ́дъ, страсте́й же и҆ мѧте́жа на́мъ  и҆зба́витисѧ: ꙗ҆́кѡ да жи́знь на́шꙋ ми́рнѡ пре́йдемъ, и҆  въ чистотѣ̀ пожи́вше ѡ҆брѧ́щемъ въ де́нь сꙋ́дный,  бл҃гопремѣ́нна тебѐ влⷣкꙋ и҆ млⷭ҇тива. 
Та́же мине́и стїхи̑ры ст҃о́мꙋ. А҆́ще ли нѣ́сть  мине́и: и҆́ны стїхи̑ры безплѡ́тнымъ ст҃ы̑мъ а҆́гг҃лѡмъ,  гла́съ з҃: 
Подо́бенъ: Не ктомꙋ̀ возбранѧ́еми: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Зарѧ́ми просвѣща́еми трⷪ҇цы, и҆̀же вѣ́рою ва́съ  пою́щыѧ, просвѣти́те а҆рха́гг҃ли. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Прича́стїемъ свѣ́ти вторі́и, показꙋ́еми свѣ́ти  соверше́нни, предста́ти на́мъ свѣ́тꙋ пе́рвомꙋ моли́тесѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Кро́вомъ кри́лъ ва́шихъ сохранѧ́йте вѣ̑рныѧ всѧ̑ ѿ  дꙋхѡ́въ лꙋка́вствїѧ, тьмꙋ̀ разорѧ́юще. 
Сла́ва, и҆ ны́нѣ, бг҃оро́диченъ: Всѝ пѣ́сньми со  а҆́гг҃лы бцⷣѣ возопїи́мъ, ꙗ҆́кѡ сп҃са мі́рꙋ родила̀  є҆́сть, по ржⷭ҇твѣ́ же па́ки пребы́сть дв҃а, и҆ мі́ръ  и҆зба́ви ѿ пре́лести ржⷭ҇тво́мъ свои́мъ, и҆ пи́щꙋ  подадѐ на́мъ неиждива́емꙋю, млеко́мъ пита́ющаѧ  свободи́телѧ дꙋ́шъ на́шихъ. 
Та́же, Свѣ́те ти́хїй: Прокі́менъ днѐ: и҆ Сподо́би  гдⷭ҇и, въ ве́черъ се́й: 
На стїхо́внѣ стїхи̑ры покаѧ́нны, гла́съ з҃: 
Ꙗ҆́кѡ блꙋ́дный сы́нъ прїидо́хъ а҆́зъ ще́дре, прїими́  мѧ припа́дающаго, ꙗ҆́кѡ є҆ди́наго ѿ нає́мникъ  твои́хъ бж҃е и҆ поми́лꙋй мѧ̀ чл҃вѣколю́бче. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Ꙗ҆́кѡ впады́й въ разбо́йники и҆ оу҆ѧ́звленъ: та́кѡ  и҆ а҆́зъ впадо́хъ ѿ мно́гихъ грѣхѡ́въ, и҆ оу҆ѧ́звлена  мѝ є҆́сть дꙋша̀. къ комꙋ̀ прибѣ́гнꙋ пови́нный а҆́зъ;  то́кмѡ къ тебѣ̀ бл҃гоꙋтро́бномꙋ дꙋша́мъ врачꙋ̀: и҆зле́й  на мѧ̀ бж҃е, вели́кꙋю твою̀ млⷭ҇ть. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. 
Мч҃нченъ: Сла́ва тебѣ̀ хрⷭ҇тѐ бж҃е, а҆пⷭ҇толѡвъ  похвало̀, и҆ мч҃нкѡвъ весе́лїе: и҆́хже про́повѣдь трⷪ҇ца  є҆диносꙋ́щнаѧ. 
Сла́ва, и҆ ны́нѣ, бг҃оро́диченъ: Є҆́же ра́дꙋйсѧ,  тебѣ̀ зове́мъ со а҆́гг҃ломъ, бг҃оневѣ́сто, черто́гъ и҆  две́рь, и҆ прⷭ҇то́лъ ѻ҆́гненный нарица́юще тебѐ, и҆  несѣко́мꙋю го́рꙋ, и҆ кꙋпинꙋ̀ неѡпали́мꙋю. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропарѝ, є҆ктенїа̀, и҆ ѿпꙋ́стъ. 
Въ недѣ́лю на повече́рїи, 
канѡ́нъ моле́бный прест҃ѣ́й бцⷣѣ. Гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Чи́нове а҆́гг҃лъ ꙗ҆́кѡ вои́стиннꙋ и҆ врѣснотꙋ̀ мт҃рь  тѧ̀ бг҃а всѣ́хъ чтꙋ́тъ пречⷭ҇таѧ: но и҆ ны́нѣ ѿ  бре́нныхъ оу҆сте́нъ мои́хъ прїимѝ пѣ́снь моле́бнꙋю. 
Оу҆мертвѝ пло́ти моеѧ̀ и҆ є҆щѐ живꙋ́щꙋю ѕло́бꙋ,  жи́знь и҆́стиннꙋю ро́ждшаѧ, пречⷭ҇таѧ: и҆ страсте́й и҆  прегрѣше́нїй пода́ждь чⷭ҇таѧ, твоемꙋ̀ рабꙋ̀  и҆збавле́нїе. 
Сла́ва: Со́лнце ѿ со́лнца, безлѣ́тное сло́во  непости́жнѡ возсїѧ́вшее, во вре́мѧ возсїѧ̀. є҆гѡ́же  зарѧ́ми просвѣтѝ дв҃о, дꙋ́шы на́шѧ, и҆ вразꙋмѝ. 
И҆ ны́нѣ: Подоба́етъ тебѐ бцⷣе хвале́нїѧ сло́во  всегда̀ дѣ́йствꙋемо: но мы̀ мо́лимъ тѧ̀ чⷭ҇таѧ, сп҃сѝ  ѿ всѧ́кїѧ жите́йскїѧ печа́ли, къ тебѣ̀ прибѣга́ющихъ. 
Пѣ́снь г҃ 
І҆рмо́съ: Въ нача́лѣ нб҃са̀ всеси́льнымъ сло́вомъ  твои́мъ оу҆твержде́й гдⷭ҇и сп҃сѐ, и҆ вседѣ́тельнымъ и҆  бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Ѿда́въ до́лги раболѣ́пнѡ бл҃горазꙋ́мнѣ, твои́хъ  бл҃года́тей влⷣчце, те́плѣ воспѣва́ю тѧ̀ пречⷭ҇таѧ,  мт҃и сло́ва, и҆ всѣ́хъ и҆зба́вителѧ: но и҆ ны́нѣ и҆зми́  мѧ ѿ жите́йскихъ настоѧ́нїй. 
Оу҆мерщвле́на а҆да́ма ѿ престꙋпле́нїѧ дре́вле,  лꙋ́чшїѧ пречⷭ҇таѧ, жи́зни сподо́била є҆сѝ ꙗ҆́вѣ,  живонача́льное влⷣчце ро́ждшаѧ сло́во: но и҆ ны́нѣ мѧ̀  сме́ртнагѡ грѣха̀ свободѝ. 
Сла́ва: Ѡ҆жестѣ́въ пло́ти страстны́й зако́нъ, и҆  ны́нѣ ѡ҆скорблѧ́етъ, дх҃о́вный, и҆ къ лютѣ́йшымъ  похоте́мъ совокꙋплѧ́етъ оу҆́мъ мо́й пречⷭ҇таѧ: но  безстра́стїѧ ми́ръ пода́ждь мѝ вско́рѣ твои́ми  мл҃твами. 
И҆ ны́нѣ: Несказа́ннѡ во оу҆тро́бѣ пречⷭ҇таѧ,  заче́нши хрⷭ҇та̀ содержи́телѧ всѣ́хъ, земноро́дныхъ  сꙋщество̀ разрѣши́ла є҆сѝ ѿ а҆́довыхъ вере́й: но и҆  ны́нѣ многоплетє́нныѧ плени̑цы тлѣ́ющыѧ мѧ̀  расто́ргни. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Но́щїю борю́сѧ со тьмо́ю лю́тыхъ, ѡ҆мрачи́въ по́мыслъ:  две́ри свѣ́та, твои́ми лꙋча́ми ѡ҆зари́ мѧ, и҆ го́рести  и҆змѝ вско́рѣ, и҆ печа́ли. 
Грѣхѡ́въ мно́жествомъ стѧ́гнꙋтъ, и҆ плени́цами  напа́стей вельмѝ свѧ́занъ, твою̀ влⷣчце, ны́нѣ по́мощь  призыва́ю, да и҆зба́влюсѧ всѧ́кїѧ мꙋ́ки. 
Сла́ва: Собо́рища ѕлы́хъ и҆ лю́тыхъ, и҆ зави́стныхъ и҆  лꙋка́выхъ человѣ̑къ совѣ́ты разорѝ всепѣ́таѧ, и҆  всѧ́кїѧ мѧ̀ и҆зба́ви печа́ли житїѧ̀ и҆ ско́рби. 
И҆ ны́нѣ: Возвраще́нїѧ слове́съ лжи́выхъ и҆ дѣ́йствъ  ꙗ҆̀же на мѧ̀, мече́мъ твои́хъ мл҃твъ ссѣцы̀ влⷣчце, и҆  вско́рѣ разрꙋшѝ, и҆ всѧ́кїѧ мѧ̀ и҆зба́ви печа́ли. 
Пѣ́снь є҃ 
І҆рмо́съ: Но́щь не свѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ:  сегѡ̀ ра́ди къ тебѣ̀ оу҆́тренюю, и҆ воспѣва́ю твоѐ  бж҃ество̀. 
Непобѣди́маѧ стѣна̀ сꙋ́щи вѣ̑рнымъ, и҆ покро́въ  бꙋ́ди рабꙋ̀ твоемꙋ̀ дв҃о, и҆ ѿ всѧ́кїѧ нꙋ́ждныѧ  и҆зба́ви печа́ли и҆ ѡ҆ѕлобле́нїѧ. 
Недꙋ́гꙋю ѕѣлѡ̀, лю́тѣ ѡ҆ѕло́бленный ѿ ѻ҆бою̀  странꙋ̑ пречⷭ҇таѧ, дꙋше́внꙋю си́лꙋ и҆ тѣле́снꙋю ю҆́же  под̾ѧ́хъ, твои́ми мл҃твами и҆сцѣлѝ. 
Сла́ва: Въ пꙋчи́нꙋ дв҃о щедро́тъ твои́хъ ны́нѣ  прибѣга́ю ра́бъ тво́й, ѿ ѡ҆держа́щагѡ мѧ̀ совѣ́та  непра́веднагѡ да и҆зба́влюсѧ, и҆ ѡ҆ѕлобле́нїѧ. 
И҆ ны́нѣ: Превозноси́ма є҆́сть сла́ва твои́хъ мл҃твъ  всю́дꙋ, дв҃о мт҃и пречⷭ҇таѧ: и҆́миже ны́нѣ мѧ̀ всѧ́кагѡ  и҆зба́ви жите́йскагѡ настоѧ́нїѧ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на  хрⷭ҇тѐ, вопїю́ ти: и҆з̾ смертоно́сныѧ глꙋбины̀ возведи́  мѧ. 
Речє́нїѧ и҆ словеса̀ всѣ́хъ вѣ́рнѡ восхвалѧ́ютъ тѧ̀  чⷭ҇таѧ, ꙗ҆́кѡ всѣ́хъ человѣ̑къ до́лгъ ржⷭ҇тво́мъ  твои́мъ ꙗ҆́вѣ разрꙋши́сѧ: но и҆ ны́нѣ пѣвє́цъ  твои́хъ мольбꙋ̀ прїимѝ, и҆ и҆зба́ви и҆скꙋше́нїй и҆  печа́лей. 
Болѧ́ща мѧ̀ и҆ стра́стнымъ грѣхо́внымъ те́рнїемъ  бодо́ма, и҆́щꙋща ю҆́же ѿ тебѐ цѣльбꙋ̀ пречⷭ҇таѧ, ѿ  всѧ́кїѧ болѣ́зни же и҆ ско́рби и҆змѝ, и҆ и҆зба́ви ѿ  напа́стей и҆ печа́лей. 
Сла́ва: Земноро́дныхъ є҆стество̀, на нб҃о бцⷣе  проѧвле́ннѡ возвела̀ є҆сѝ, бы́вши пала́та цр҃ѧ̀ сла́вы:  тѣ́мже мѧ̀ ѿ бе́здны мно́гихъ прегрѣше́нїй, и҆  напа́стей, и҆ страсте́й возведѝ. 
И҆ ны́нѣ: Вопло́щшеесѧ сло́во па́че оу҆ма̀ и҆  сло́ва, дв҃о чⷭ҇таѧ, родила̀ є҆сѝ, безслове́сїѧ на́съ  и҆зба́вльшаго: тѣ́мже тѧ̀ словесы̀ бж҃е́ственными  непреста́ннѡ воспѣва́емъ, и҆ вѣ́рнѡ сла́вимъ. 
Та́же, Гдⷭ҇и поми́лꙋй: три́жды. Сла́ва, и҆ ны́нѣ: 
Сѣда́ленъ, гла́съ з҃. 
Влⷣчце, прогнѣ́васѧ сн҃ъ тво́й на грѣ̑шныѧ рабы̑  твоѧ̑: ще́драго бо на гнѣ́въ ѡ҆брати́хомъ мы̀, но на  млⷭ҇ть претворѝ є҆го̀ чⷭ҇таѧ. оу҆млⷭ҇рдисѧ мт҃и бж҃їѧ,  оу҆молѝ бл҃гоꙋтро́бнаго мольба́ми самодви́жными,  плѣнє́ныѧ и҆зба́ви. 
Пѣ́снь з҃ 
І҆рмо́съ: Въ пе́щь ѻ҆́гненнꙋю вве́ржени прпⷣбнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ  си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Оу҆кра́шена рѧ́снами чистоты̀, пречⷭ҇таѧ  ѻ҆трокови́це: дꙋ́шꙋ мою̀ ны́нѣ претворѝ ѿ ѕло́бы  скве́рныѧ къ бж҃е́ственнѣй добро́тѣ, бл҃гослове́ннаѧ  влⷣчце, предста́тельнице ро́да на́шегѡ. 
Свирѣ́пѣютъ ны́нѣ ѕло́бы бѣсѡ́вскїѧ ѕѣлѡ̀, и҆  ѻ҆́гнь страсте́й мнѣ̀ возжига́ютъ, но па́че твои́ми  зарѧ́ми, си́хъ до конца̀ попалѝ щедро́тами твои́ми,  предста́тельнице ро́да на́шегѡ. 
Сла́ва: Ѡ҆ на́съ твоего̀ сн҃а молѧ́щи пречⷭ҇таѧ мт҃и  бж҃їѧ, не преста́й ѿню́дъ мл҃твами твои́ми,  человѣ́ческихъ печа́лей и҆ бѣ́дъ и҆з̾има́ющи рабы̑  твоѧ̑. 
И҆ ны́нѣ: Пресꙋ́щный сн҃ъ ѿ тебѐ дв҃о, пло́ть  прїѧ́тъ непрело́жно, и҆ человѣ́къ бы́сть, да сп҃се́тъ  пою́щыѧ: бл҃гослове́нъ пречⷭ҇таѧ, пло́дъ твоегѡ̀ чре́ва. 
Пѣ́снь и҃ 
І҆рмо́съ: Ѻ҆́троцы зовѧ́хꙋ въ пещѝ ѡ҆роше́ни: тва́рь  да бл҃гослови́тъ всѧ́чєскаѧ сло́вомъ созда́вшаго, и҆  превозно́ситъ є҆го̀ во вѣ́ки. 
Па́жити страстны̑ѧ, и҆ многоѡбра́зныѧ бѣды̑  ѡ҆крꙋжа́ютъ вои́стиннꙋ влⷣчце, твоего̀ раба̀: но  и҆зба́ви мѧ̀ тѣ́хъ всѧ́кагѡ и҆скꙋше́нїѧ. 
Да прїи́детъ ны́нѣ на ны̀ держа́внаѧ твоѧ̀ дла́нь  влⷣчце, и҆ ча́емыѧ человѣ́ческїѧ ско́рби да и҆зба́витъ  на́съ. 
Сла́ва: Сѣ̑ти лꙋка́выхъ и҆ ѕлосовѣ́тныхъ человѣ̑къ  сокрꙋшѝ, чⷭ҇таѧ бг҃ороди́тельнице: и҆ твоего̀ раба̀  и҆зба́ви ѿ всѧ́кїѧ нꙋ́жди. 
И҆ ны́нѣ: Є҆ди́но сꙋ́щее вѣ́рныхъ приста́нище  бж҃е́ственно, дв҃о чⷭ҇таѧ, молю́ тѧ и҆зба́вити мѧ̀ сꙋ́щїѧ  въ мо́ри житїѧ̀ бꙋ́ри го́рькїѧ. 
Пѣ́снь ѳ҃ 
І҆рмо́съ: Ра́дꙋйсѧ невѣ́сто свѣ́тлаѧ, мт҃и  свѣтода́вца: ра́дꙋйсѧ вмѣсти́вшаѧ невмѣсти́маго во  оу҆тро́бѣ твое́й: ра́дꙋйсѧ самѣ́хъ херꙋві́мѡвъ  че́стншаѧ, ро́ждшаѧ сп҃са дꙋ́шъ на́шихъ. 
Ѿигра́сѧ ꙗ҆́кѡ жребе́цъ ѿ за́повѣдей влⷣки,  брозда́ми твои́хъ мл҃твъ да востѧ́гнꙋсѧ пречⷭ҇таѧ, къ  пꙋтѝ ско́рагѡ оу҆строе́нїѧ. 
Низвлеко́мь є҆́смь ѕѣлѡ̀ поползнове́нїемъ  неразꙋ́мнымъ къ дѣѧ́нїю лꙋка́вагѡ грѣха̀ моегѡ̀:  и҆зба́ви мѧ̀ бж҃е, преложе́нїѧ го́ршагѡ. 
Сла́ва: И҆сцѣле́нїе пе́рвое ꙗ҆́вльшисѧ  человѣ́ческагѡ сꙋщества̀, и҆сцѣли́ла сокрꙋше́нїе  а҆да́ма и҆ є҆́ѵы: и҆сцѣли́ же и҆ менѐ бцⷣе, твои́ми  мольба́ми. 
И҆ ны́нѣ: Цѣломꙋ́дренъ оу҆́мъ пода́ждь мѝ, и҆  чи́сто се́рдце, и҆ ра́зꙋмъ смотрели́въ: да сохраню̀  влⷣчце, пречⷭ҇тыѧ за́пѡвѣди бг҃а моегѡ̀. 
Та́же: Досто́йно є҆́сть: и҆ покло́нъ. Трист҃о́е. По  Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Въ понедѣ́льникъ оу҆́тра, 
по а҃-мъ стїхосло́вїи сѣда́льны покаѧ́нны, гла́съ з҃: 
И҆мꙋ́щи дꙋшѐ моѧ̀, врачевство̀ покаѧ́нїѧ, пристꙋпѝ  припа́дающи, и҆ воздыха́нїемъ зовꙋ́щи: врачꙋ̀ дꙋ́шъ же и҆  тѣле́съ, чл҃вѣколю́бче, свободи́ мѧ ѿ мно́гихъ мои́хъ  согрѣше́нїй: сопричти́ мѧ блꙋдни́цѣ, и҆ разбо́йникꙋ, и҆  мытарю̀, и҆ да́рꙋй мѝ бж҃е, беззако́нїй мои́хъ  проще́нїе, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
И҆́же петро́во ѿверже́нїе слеза́ми ѡ҆чи́стивый, и҆  мытаре́ва согрѣшє́нїѧ воздыха́нїемъ прости́вый  чл҃вѣколю́бче гдⷭ҇и, поми́лꙋй мѧ̀. 
Сла́ва, и҆ ны́нѣ, бг҃оро́диченъ: Превозшла̀ є҆сѝ  си̑лы нбⷭ҇ныѧ, занѐ хра́мъ показа́ласѧ є҆сѝ  бж҃е́ственный, бл҃гослове́ннаѧ бцⷣе: ꙗ҆́кѡ ро́ждшаѧ  хрⷭ҇та̀ сп҃са дꙋ́шъ на́шихъ. 
По в҃-мъ стїхосло́вїи сѣда́льны покаѧ́нны, гла́съ з҃: 
Мытаре́вꙋ покаѧ́нїю не поревнова́хъ, и҆ блꙋдни́цы  сле́зъ не стѧжа́хъ: недоꙋмѣ́юсѧ бо ѿ ѡ҆слѣпле́нїѧ  такова́гѡ и҆справле́нїѧ. но твои́мъ бл҃гоꙋтро́бїемъ  хрⷭ҇тѐ бж҃е, сп҃си́ мѧ, ꙗ҆́кѡ чл҃вѣколю́бецъ. 
Сті́хъ: Гдⷭ҇и да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Пꙋчи́на жите́йскаѧ ѡ҆бꙋрева́етъ мѧ̀ гдⷭ҇и, волнє́нїѧ  беззако́нїй мои́хъ погрꙋжа́ютъ мѧ̀ влⷣко: но прострѝ  твою̀ рꙋ́кꙋ ꙗ҆́коже петро́ви, и҆ сп҃си́ мѧ  чл҃вѣколю́бче. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Ст҃і́и, моли́тесѧ ѡ҆ставле́нїю да́тисѧ на́мъ  прегрѣше́нїй на́шихъ, и҆ ча́емыхъ лю́тыхъ и҆зба́витисѧ  на́мъ, и҆ го́рькїѧ сме́рти, мо́лимсѧ. 
Сла́ва, и҆ ны́нѣ, бг҃оро́диченъ: Чⷭ҇тнѣ́йши  сла́вныхъ херꙋві́мѡвъ є҆сѝ прест҃а́ѧ дв҃о, ѻ҆ни́ бо  бж҃е́ственныѧ не терпѧ́ще си́лы, кри́лы покрыва́юще ли́ца  слꙋ́жбꙋ соверша́ютъ: ты́ же воплоще́нно сло́во самови́днѡ  зрѧ́щи но́сиши, є҆го́же непреста́ннѡ молѝ ѡ҆ дꙋша́хъ  на́шихъ. 
По г҃-мъ стїхосло́вїи, сѣда́льны, гла́съ з҃: 
Подо́бенъ: Пло́дъ чре́ва: 
Разли́чныхъ страсте́й, и҆ согрѣше́нїй мои́хъ бꙋ́рѧ  потоплѧ́етъ мѧ̀ во глꙋбинꙋ̀ ѿча́ѧнїѧ: но мл҃твами  а҆́гг҃лъ твои́хъ, і҆и҃се многомлⷭ҇тиве, ꙗ҆́кѡ блꙋ́днаго  сп҃си́ мѧ. 
Гото́висѧ дꙋшѐ моѧ̀, въ животѣ̀ твое́мъ, проти́вꙋ  бꙋ́дꙋщей жи́зни не сꙋмнѣ́тисѧ. та́мѡ бо никто́же  помога́ѧй, ни бога́тство, ни си́ла, ни дрꙋ́зи, ни кнѧ́зи:  но то́кмѡ показа́нїе дѣ́лъ и҆ бж҃їе чл҃вѣколю́бїе. 
Сла́ва, и҆ ны́нѣ, бг҃оро́диченъ: Бцⷣе дв҃о  нескве́рнаѧ, сн҃а твоего̀ молѝ съ го́рними си́лами,  проще́нїю прегрѣше́нїй на́мъ пре́жде конца̀ дарова́тисѧ,  вѣ́рнѡ тѧ̀ сла́вѧщымъ. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆  ст҃ы̑мъ є҆гѡ̀ мч҃нкѡмъ. Творе́нїе і҆ѡ́сифово. Гла́съ з҃: 
Пѣ́снь а҃ 
І҆рмо́съ: Поспѣ́шествовавшемꙋ бг҃ꙋ во є҆гѵ́птѣ  мѡѷсе́ови, и҆звестѝ і҆и҃лѧ, томꙋ̀ є҆ди́номꙋ пои́мъ,  ꙗ҆́кѡ просла́висѧ. 
Въ пꙋчи́нꙋ лю́тыхъ впа́дъ, вопїю́ ти: рꙋ́кꙋ мѝ  прострѝ ще́дре, и҆ сп҃си́ мѧ ꙗ҆́кѡ петра̀,  чл҃вѣколю́бче. 
Менѐ ка́ющагосѧ хрⷭ҇тѐ, ꙗ҆́коже блꙋдни́цꙋ ѿ  согрѣше́нїй мно́гихъ ѡ҆мы́й манове́нїемъ млⷭ҇ти твоеѧ̀,  да вѣ́рою сла́влю тѧ̀. 
Мч҃нченъ: И҆́же ст҃ы̑ѧ твоѧ̑ хрⷭ҇тѐ, горни́ломъ  просвѣти́вый многови́дныхъ ра́нъ, тѣ́хъ моле́нїемъ ѿ  помраче́нїѧ страсте́й и҆зба́ви мѧ̀. 
Мч҃нченъ: Терпѣ́нїемъ ра́нъ ѡ҆чи́стившесѧ, со́лнца  мно́жае ѡ҆блиста́ша ст҃і́и мч҃нцы, и҆ пре́лесть  помрачи́ша. 
Бг҃оро́диченъ: Ꙗ҆́же предста́тельнице вѣ́рныхъ,  ꙗ҆́же согрѣша́ющихъ ѡ҆браще́нїе къ бг҃ꙋ, дв҃о  всепѣ́таѧ мл҃твами твои́ми сп҃си́ мѧ. 
Дрꙋгі́й канѡ́нъ ст҃ы̑мъ безплѡ́тнымъ а҆́гг҃лѡмъ,  [є҆гѡ́же краегране́сїе: Безпло́тныхъ похвалꙋ̀ седьмꙋ́ю  ношꙋ̀.] Творе́нїе ѳеофа́ново. Гла́съ з҃: 
І҆рмо́съ: И҆стрѧ́сшемꙋ бг҃ꙋ фараѡ́на въ мо́ри  чермнѣ́мъ, пѣ́снь побѣ́днꙋю пои́мъ, ꙗ҆́кѡ  просла́висѧ. 
Неисчетноси́льне хрⷭ҇тѐ, твои́мъ свѣ́томъ ѡ҆зари́въ  мо́й оу҆́мъ, а҆́гг҃лы твоѧ̑ пѣ́ти вдохнѝ, ꙗ҆́кѡ  всеси́ленъ. [Два́жды.] 
Крѣ́пкꙋю и҆мꙋ́ще свѣ́тлость, и҆з̾ бг҃онача́льнагѡ  происходѧ́щꙋ и҆сто́чника, нбⷭ҇нїи ли́цы пѣ́сньми хрⷭ҇та̀  почита́ютъ. 
Бг҃оро́диченъ: Оу҆кра́шенꙋ тѧ̀ чⷭ҇таѧ бж҃е́ственными  свѣтлостьмѝ, вѣ́рнїи вѣ́мы, ꙗ҆́вѣ ра́дꙋйсѧ тебѣ̀  всѝ зове́мъ. 
Пѣ́снь г҃ 
І҆рмо́съ: Оу҆тверди́сѧ се́рдце моѐ въ гдⷭ҇ѣ,  вознесе́сѧ ро́гъ мо́й въ бз҃ѣ мое́мъ: разшири́шасѧ на  врагѝ моѧ̑ оу҆ста̀ моѧ̑, возвесели́хсѧ ѡ҆ сп҃се́нїи  твое́мъ. 
Но́щїю безмѣ́стными содержи́мь бы́хъ грѣхѝ,  свѣ́томъ мѧ̀ покаѧ́нїѧ ны́нѣ ѡ҆зарѝ, свѣтода́телю  чл҃вѣколю́бче, да вѣ́рою сла́влю тѧ̀. 
Пꙋтїѐ всѝ, по ни́хже ходи́хъ въ житїѝ, въ про́пасть  сласте́й мѧ̀ низри́нꙋша: і҆и҃се, покаѧ́нїѧ мѝ  бж҃е́ствєнныѧ пꙋти̑ покажѝ. 
Мч҃нченъ: До́блественнымъ нра́вомъ сконча́вше  по́двиги, вѣнцє́въ сподо́бистесѧ нбⷭ҇ныхъ, всесла́внїи  мч҃нцы, ѡ҆ всѣ́хъ молѧ́щесѧ. 
Мч҃нченъ: Тьмы̑ болѣ́зней претерпѣ́вше  стрⷭ҇тоте́рпцы, тьма́ми бл҃ги́хъ сподо́бистесѧ, тьма́мъ  совокꙋплѧ́еми безпло́тныхъ си́лъ. 
Бг҃оро́диченъ: Бг҃а ро́ждши нбⷭ҇нагѡ цр҃ѧ̀ дв҃о, во  мнѣ̀ ца́рствꙋющїй грѣ́хъ низложѝ, и҆ оу҆ще́дривши  сп҃си́ мѧ. 
И҆́нъ 
І҆рмо́съ: Оу҆тверди́сѧ вѣ́рою хрⷭ҇то́ва цр҃ковь,  и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ  гдⷭ҇и, и҆ тѧ̀ пое́тъ дꙋ́хъ мо́й. 
Хода́тає бы́вше бж҃е́ственнагѡ ꙗ҆вле́нїѧ ли́цы  а҆́гг҃льстїи, и҆ невеще́ственнѡ зоветѐ непреста́ннѡ:  ст҃ъ є҆сѝ гдⷭ҇и, сп҃са́ѧ дꙋ́шы на́шѧ. 
Любо́вїю зако́нною дрꙋ́гъ дрꙋ́гꙋ бж҃е́ствєннаѧ  сїѧ̑нїѧ ѿдаю́ще, бл҃гочи́ннѡ хрⷭ҇тꙋ̀ поетѐ: ст҃ъ  є҆сѝ гдⷭ҇и, є҆ди́не многомлⷭ҇тиве. 
Пе́рвѣй зарѝ вторы́ѧ свѣ́тлости житїю̀  бл҃гоче́ствꙋющїи поревнꙋ́имъ, хрⷭ҇тꙋ̀ пою́ще: ст҃ъ є҆сѝ  гдⷭ҇и, сп҃са́ѧ дꙋ́шы на́шѧ. 
Бг҃оро́диченъ: И҆́же ѿ не сꙋ́щихъ всѧ̑ приведы́й  во́лею, ѿ тебѐ дв҃о, пло́ть взае́млетъ сло́во,  человѣ́къ бы́въ, за млⷭ҇рдїе чл҃вѣколю́бецъ. 
Пѣ́снь д҃ 
І҆рмо́съ: Покры́ла є҆́сть нб҃са̀ хрⷭ҇тѐ бж҃е,  смотре́нїемъ твои́мъ, добродѣ́тель неизрече́нныѧ  мꙋ́дрости твоеѧ̀, чл҃вѣколю́бче. 
Хотѧ́й всѣ̑мъ человѣ́кѡмъ ще́дре сп҃сти́сѧ, сп҃си́  мѧ престꙋпи́вшаго твоѧ̑ повелѣ̑нїѧ сло́ве, и҆ не  оу҆ничижѝ менѐ. 
Подклони́хсѧ безсловє́снымъ страсте́мъ, и҆ скотѡ́мъ  ѻ҆каѧ́нный оу҆подо́бихсѧ, ще́дре сло́ве бж҃їй,  оу҆ще́дривъ сп҃си́ мѧ. 
Мч҃нченъ: Вѧ́жеми, и҆ ѻ҆гне́мъ поджига́еми,  попали́сте пре́лесть, воспалѧ́еми ре́вностїю бл҃гоче́стїѧ  мч҃нцы. 
Мч҃нченъ: Ра́й мы́сленный ꙗ҆ви́стесѧ, посредѣ̀  и҆мꙋ́ще дре́во живо́тное бл҃же́ннїи, хрⷭ҇та̀ садодѣ́телѧ  всѧ́ческихъ. 
Бг҃оро́диченъ: Дв҃о чⷭ҇таѧ бг҃обл҃года́тнаѧ,  ѡ҆бл҃годати́вши оу҆́мъ мо́й ѡ҆мраче́нный, невѣ́дѣнїѧ  соверше́ннѡ свободѝ. 
И҆́нъ 
І҆рмо́съ: Оу҆слы́шахъ слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ оу҆жасо́хсѧ гдⷭ҇и. 
И҆сцѣли́ти дꙋ́ши моеѧ̀ стрꙋ́пы, предстоѧ́ще хрⷭ҇тꙋ̀  ꙗ҆́кѡ слꙋжи́тели и҆збра́ннїи, ли́цы а҆́гг҃льстїи томꙋ̀  помоли́тесѧ. 
Вѡ́инства безпло́тныхъ влⷣко, тво́й прⷭ҇то́лъ  бл҃гоговѣ́йнѡ ѡ҆бстоѧ́ще, ꙗ҆́снѡ при́снѡ вопїю́тъ:  сла́ва си́лѣ твое́й гдⷭ҇и. 
Оу҆диви́шасѧ а҆́гг҃льстїи чи́нове, зрѧ́ще тебѐ  хрⷭ҇тѐ, съ пло́тїю на землѝ живꙋ́ща со сме́ртными  человѣ́ки. 
Бг҃оро́диченъ: всепѣ́таѧ, и҆ бг҃ома́ти пречⷭ҇таѧ,  ро́ждшаѧ бг҃а несказа́ннѡ пло́тїю, тебѣ̀ мо́лимсѧ, молѝ  сп҃сти́сѧ на́мъ. 
Пѣ́снь є҃ 
І҆рмо́съ: Оу҆́тренююще, сло́ве, въ сла́вꙋ твою̀ и҆  хвалꙋ̀, восхвалѧ́емъ непреста́ннѡ ѡ҆́бразъ крⷭ҇та̀  твоегѡ̀, є҆го́же да́лъ є҆сѝ на́мъ ѻ҆рꙋ́жїе въ  по́мощь. 
Лѣ́ностїю житїѐ и҆жди́хъ, и҆ трепе́щꙋ неизбѣ́жнагѡ  твоегѡ̀ сꙋди́ща, на не́мже сꙋди́тисѧ хощꙋ̀ стра́стный  а҆́зъ, оу҆ще́дри мѧ̀ гдⷭ҇и. 
И҆́же ѻ҆́чи слѣпцє́мъ просвѣти́вый сло́ве, дꙋшѝ  моеѧ̀ зѣ̑ницы лю́тѣ ѡ҆мрачє́нныѧ ѿве́рзи, зрѣ́ти  свѣ́тъ повелѣ́нїй твои́хъ. 
Мч҃нченъ: Крѣ́пкою мы́слїю хрⷭ҇та̀ и҆сповѣ́дающе,  претерпѣ́сте ра̑ны всѧ́кагѡ мꙋче́нїѧ, до́блественнїи  страда́льцы: тѣ́мже бл҃жи́ми є҆стѐ. 
Мч҃нченъ: Преплы́вше всѣ́хъ мꙋче́нїй треволне́нїе,  достиго́сте къ приста́нищꙋ вы́шнѧгѡ црⷭ҇твїѧ, тишины̀  и҆́стинныѧ мч҃нцы и҆сполнѧ́еми. 
Бг҃оро́диченъ: И҆́же хотѣ́нїемъ всѧ̑ сотвори́вый бг҃ъ  сло́во, па́че сло́ва дв҃о и҆з̾ тебѐ воплоти́сѧ: того̀  оу҆́бѡ прилѣ́жнѡ ѡ҆ всѣ́хъ молѝ. 
И҆́нъ 
І҆рмо́съ: Къ тебѣ̀ оу҆́тренюю, и҆ тебѣ̀ вопїю̀  бл҃гоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀,  свѣ́томъ ѡ҆зари́въ за́повѣдей твои́хъ, наста́ви. 
Сщ҃е́ннѣйшими и҆ многовѣща́нными оу҆сты̀ пою́тъ  серафі́ми пребезнача́льное и҆ пребж҃е́ственное нача́ло,  невеще́ственными свѣтоли́тїи просвѣща́еми. 
Сщ҃е́нными и҆ многосвѣ́тлыми кри́лы покрыва́ютсѧ  херꙋві́ми, къ бж҃е́ственномꙋ сїѧ́нїю не смѣ́юще зрѣ́ти,  мꙋ́дрости пребж҃е́ственныѧ приведе́нїѧ. 
Разꙋ́мнѡ бж҃е́ственнагѡ и҆ всебога́тнагѡ, прⷭ҇то́ли  сла́внїи, краснѣ́йшагѡ наслажда́ющесѧ блиста́нїѧ,  зри́тели неизрече́нныхъ премі́рнѡ ꙗ҆влѧ́ютсѧ. 
Бг҃оро́диченъ: Оу҆́мъ пребж҃е́ственный,  человѣ́ческомꙋ пречⷭ҇таѧ, примѣша́етсѧ въ пречⷭ҇тѣмъ  и҆ всесвѧтѣ́мъ твое́мъ чре́вѣ, соедини́всѧ неслїѧ́ннѡ  и҆ неизмѣ́ннѡ по ѵ҆поста́си. 
Пѣ́снь ѕ҃ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се, поми́лꙋй на́съ. 
Ѡ҆бы́де мѧ̀ бе́здна прегрѣше́нїй, снидо́хъ во  глꙋбинꙋ̀ поги́бели: возведи́ мѧ сло́ве, ꙗ҆́коже и҆ногда̀  і҆ѡ́нꙋ ѿ и҆стлѣ́нїѧ къ жи́зни. 
Ѡ҆бꙋрева́етъ мѧ̀ помышле́нїй треволне́нїе, ко  приста́нищꙋ и҆́стиннагѡ покаѧ́нїѧ и҆спра́ви мѧ̀ ще́дре,  въ тишинѣ̀ соблюда́ѧ се́рдце моѐ. 
Мч҃нченъ: Ст҃і́и мч҃нцы защити́вшесѧ вѣ́рою, ло́жнагѡ  мꙋчи́телей ласка́нїѧ оу҆клони́шасѧ: и҆ стрѣла́ми  вра́жїими не оу҆ѧ́звлени бы́ша. 
Мч҃нченъ: Возноша́еми къ бг҃ꙋ въ любвѝ, и҆  возненави́дѣша мїрскꙋ́ю любо́вь мч҃нцы, и҆ дрꙋ́зи  всѧ́ческихъ творцꙋ̀ ꙗ҆ви́шасѧ. 
Бг҃оро́диченъ: Пое́мъ тѧ̀ препѣ́таѧ ѻ҆трокови́це,  ро́ждшꙋю прест҃о́е сло́во, є҆го́же всѧ̑ си̑лы нбⷭ҇ныѧ  воспѣва́ютъ немо́лчными гла́сы. 
И҆́нъ І҆рмо́съ то́йже. 
Ю҆́ношески свѣтлостьмѝ гдⷭ҇онача́лїѧ ѡ҆блиста́еми,  и҆ неизрече́ннꙋю сла́вꙋ тогѡ̀ воспѣва́юще, гдⷭ҇ьствїѧ  при́снѡ ꙗ҆влѧ́ютсѧ. [Два́жды.] 
Любе́знѡ си́льнѣ премогꙋ́щꙋю си́лꙋ, взира́юще  бж҃е́ствєнныѧ си̑лы, въ крѣ́пости пребыва́ютъ ꙗ҆́вѣ  возмога́еми. 
Бг҃оро́диченъ: Ѿ ца́рска колѣ́на произше́дши дв҃о,  родила̀ є҆сѝ па́че є҆стества̀ сло́во всѣ́хъ цр҃ѧ̀, и҆  дв҃а вои́стиннꙋ соверши́ласѧ є҆сѝ. 
Пѣ́снь з҃ 
І҆рмо́съ: Пе́щь горѧ́щꙋю ѡ҆роси́лъ є҆сѝ сп҃се,  ѻ҆́троки сп҃слъ є҆сѝ пою́щыѧ и҆ глаго́лющыѧ:  бл҃гослове́нъ є҆сѝ во вѣ́ки гдⷭ҇и бж҃е, ѻ҆тє́цъ  на́шихъ. 
Пожрѝ дꙋшѐ, же́ртвꙋ хвале́нїѧ бг҃ꙋ, потщи́сѧ и҆  пока́йсѧ, до́ндеже то́ргъ є҆́сть жите́йскїй: ны́нѣ  кꙋ́плю дѣ́й до́брыхъ придаѧ́нїй. 
Приближа́етсѧ дꙋшѐ, сме́ртное посѣче́нїе, плоды̀  достѡ́йны сотворѝ: да не ꙗ҆́кѡ непло́дное дре́во  вве́ржешисѧ во ѻ҆́гнь гее́нскїй, и҆ воспла́чешисѧ  неꙋтѣ́шнѡ. 
Мч҃нченъ: Ст҃і́и мч҃нцы, пе́щь пре́лести оу҆гаси́вше  кро́вными тꙋ́чами, вопїѧ́хꙋ ꙗ҆́коже ѻ҆́троцы: ѻ҆тє́цъ  на́шихъ бж҃е бл҃гослове́нъ є҆сѝ. 
Мч҃нченъ: Сы́нове свѣ́та бы́сте, свѣ́тꙋ жела́емомꙋ  примѣси́вшесѧ мч҃нцы: и҆ всѧ̑ сꙋ̑щаѧ во тьмѣ̀  просвѣща́ете, и҆ пре́лести тьмꙋ̀ ѿгонѧ́ете. 
Бг҃оро́диченъ: Кꙋпина̀ тѧ̀ проѡбража́ше чⷭ҇таѧ,  неѡпали́маѧ, ѻ҆́гнь бо родила̀ є҆сѝ непостоѧ́нный  дв҃о. тѣ́мже вопїю́ ти: попалѝ веще́ствєнныѧ моѧ̑  стра̑сти. 
И҆́нъ 
І҆рмо́съ: Въ пе́щь ѻ҆́гненнꙋю вве́ржени прпⷣбнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ  си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Славосло́вѧтъ неꙋкло́ннѡ, тво́й прⷭ҇то́лъ хрⷭ҇тѐ  ꙗ҆́вѣ ѡ҆крꙋжа́юще, оу҆́мнѣ а҆́гг҃льскаѧ ликостоѧ̑нїѧ,  бл҃гослове́нъ є҆сѝ, зовꙋ́ще, бж҃е ѻ҆тє́цъ на́шихъ.  [Два́жды.] 
Ѿѻнꙋ́дными тѧ̀ нача̑ла оу҆се́рдїи, ѡ҆ є҆ди́номъ  нача́лѣ невеще́ственнѡ ѡ҆браща́еми, непреста́нными  славословле́ньми зовꙋ́тъ: бл҃гослове́нъ є҆сѝ бж҃е  ѻ҆тє́цъ на́шихъ. 
Бг҃оро́диченъ: Є҆ди́нꙋ ѵ҆поста́сь во двою̀  сꙋщєствꙋ̀, бг҃ороди́тельнице, хрⷭ҇та̀ є҆ди́наго без̾  сѣ́мене родила̀ є҆сѝ, стра́шное соверша́юща  смотре́нїе, бг҃а ѻ҆тє́цъ на́шихъ. 
Пѣ́снь и҃ 
І҆рмо́съ: Въ пещѝ ѻ҆́троки подража́юще, дх҃о́внꙋю  ро́сꙋ прїе́мшїи, вѣ́рою зове́мъ: бл҃гослови́те дѣла̀  гдⷭ҇нѧ гдⷭ҇а. 
Сло́во прїѧ́хъ ꙗ҆́кѡ свѣ́щникъ сїѧ́ющъ, но къ  безсловє́снымъ преклони́хсѧ ѻ҆каѧ́нный страсте́мъ, и҆  во тьмѣ̀ ѕло́бнѣй ше́ствꙋю всегда̀. 
Гдⷭ҇ь бли́зъ, ꙗ҆́коже вѣ́рꙋемъ: попецы́сѧ дꙋшѐ, и҆  не оу҆ныва́й, побдѝ и҆ возопі́й бо́дреннѡ: ще́дрый  чл҃вѣколю́бче, сп҃си́ мѧ. 
Мч҃нченъ: Вкꙋси́вше бж҃е́ственныѧ сла́дости, го́ресть  болѣ́зненнꙋю претерпѣ́сте, и҆ ны́нѣ наслажда́етесѧ  бж҃е́ственнѣйшихъ. сло́ва причаще́нїй, мч҃нцы. 
Мч҃нченъ: Внидо́сте къ бж҃е́ственномꙋ поко́ю,  оу҆лꙋчи́сте до́брыхъ, и҆́хже надѣ́ѧстесѧ, всехва́льнїи  мч҃нцы: сегѡ̀ ра́ди досто́йнѡ ва́съ оу҆бл҃жа́емъ. 
Бг҃оро́диченъ: Разрѣши́сѧ ѿ клѧ́твы ржⷭ҇тво́мъ  твои́мъ дв҃о, человѣ́ческое смѣше́нїе: и҆́бо  всебл҃гослове́ннаго, бл҃гослове́ньми всѧ̑ оу҆краша́ющаго  родила̀ є҆сѝ. 
И҆́нъ 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те  є҆го̀ во вѣ́ки. 
И҆̀же всѐ жела́нїе къ бг҃ꙋ прело́жше, ꙗ҆̀же  ѿѻнꙋ́дꙋ наслажда́ющесѧ зарѧ́ми а҆рха́гг҃ли, ва́съ  воспѣва́ющымъ и҆зба́витисѧ напа́стей, хрⷭ҇та̀  оу҆моли́те всѣ́хъ цр҃ѧ̀. [Два́жды.] 
Оу҆́мове сꙋ́ще чⷭ҇тнѣ́йшїи, всѧ́кагѡ и҆змѣне́ни  веще́ственнагѡ пристра́стїѧ, ѽ а҆́гг҃ли! сп҃си́те  всѣ́хъ, любо́вїю съ ва́ми хрⷭ҇та̀ превозносѧ́щихъ во  всѧ̑ вѣ́ки. 
Бг҃оро́диченъ: Свѣ́тъ непристꙋ́пный бцⷣе дв҃о, во  чре́вѣ твое́мъ прїе́мши неизрече́ннѡ, просвѣти́ла  є҆сѝ сꙋ́щыѧ во тьмѣ̀ житїѧ̀, сла́вити бл҃гоче́стнѡ  хрⷭ҇та̀ произше́дшаго и҆з̾ тебѐ несказа́ннѡ. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: съ припѣ́вомъ: Чⷭ҇тнѣ́йшꙋю херꙋві̑мъ: и҆  покло́ны. 
Пѣ́снь ѳ҃ 
І҆рмо́съ: Па́че є҆стества̀ мт҃рь, и҆ по є҆стествꙋ̀  дв҃ꙋ, є҆ди́нꙋ въ жена́хъ бл҃гослове́ннꙋю пѣ́сньми  вѣ́рнїи бцⷣꙋ велича́емъ. 
Сѐ сꙋ́дъ приближа́етсѧ, и҆ ѡ҆сꙋжде́нїю дѣла̀  и҆мѣ́ѧ, са́мъ ѿчаѧва́юсѧ: пра́ведный сꙋдїѐ хрⷭ҇тѐ  бж҃е, не ѡ҆сꙋдѝ менѐ. 
Ꙗ҆́коже вѣ́рнаѧ ханане́а, поми́лꙋй мѧ̀, вопїю̀ тѝ:  ꙗ҆́коже погорбле́нꙋю дре́вле и҆спра́ви мѧ̀, є҆́же  стꙋпа́ти пра́вѡ къ стезѧ́мъ твои̑мъ чл҃вѣколю́бче. 
Мч҃нченъ: Совлеко́стесѧ всѧ́кїѧ съ ри́зами ѕло́бы, и҆  ѡ҆дѣѧ́ньми ѕѣ́льныхъ мꙋче́нїй, сла́вы ѻ҆де́ждꙋ себѣ̀  страда́льцы и҆схода́таисте. 
Мч҃нченъ: Бж҃е́ственна страна̀ живꙋ́щихъ, сїѡ́нъ  вы́шнїй гра́дъ, перворо́дныѧ ва́съ прїѧ́тъ, ѡ҆сїѧва́емыхъ  добро́тами пѡ́двигъ страда́льцы. 
Бг҃оро́диченъ: Просвѣти́тельными лꙋча́ми возсїѧ́вшагѡ  сло́ва и҆з̾ тебѐ дв҃о чⷭ҇таѧ, ѡ҆зари́ мѧ, грѣхѡ́въ и҆  страсте́й во тьмѣ̀ покрыва́ема. 
И҆́нъ 
І҆рмо́съ: Всепѣ́таѧ нб҃съ превы́шшаѧ, безнача́льное  сло́во безсѣ́меннѡ заче́ншаѧ, и҆ воплоще́ннаго бг҃а  ро́ждшаѧ человѣ́кѡмъ: тѣ́мъ тѧ̀ всѝ велича́емъ. 
Сїѧ́ньми бг҃онача́льнагѡ свѣтоли́тїѧ наслажда́ющесѧ  всѝ ли́цы а҆́гг҃льстїи, препросла́вленнаго бг҃а  непреста́ннѡ воспѣва́ютъ, и҆ сла́вѧтъ при́снѡ  велича́юще. [Два́жды.] 
И҆зба́витисѧ мнѣ̀ страсте́й ѡ҆бдержа́нїѧ, ѽ  херꙋві́ми и҆ серафі́ми, си̑лы, вла̑сти, а҆́гг҃ли,  а҆рха́гг҃ли, нача̑ла же и҆ прⷭ҇то́ли, и҆ гдⷭ҇ьствїѧ,  хрⷭ҇та̀ моли́те прилѣ́жнѡ. 
Бг҃оро́диченъ: Ꙗ҆́кѡ мт҃и ны́нѣ къ сн҃ꙋ твоемꙋ̀  бцⷣе, дерзнове́нїе и҆мꙋ́щи, любо́вїю пою́щихъ тѧ̀  и҆зба́ви ѿ прегрѣше́нїй лю́тыхъ, и҆ недꙋ́гѡвъ, и҆  бѣ́дъ, всест҃а́ѧ: да вси́ тѧ при́снѡ велича́емъ. 
Та́же, досто́йно є҆́сть: и҆ покло́нъ. Є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры покаѧ́нны, гла́съ з҃: 
Ꙗ҆́кѡ непло́днꙋю смоко́вницꙋ, не посѣцы̀ менѐ  сп҃се, грѣ́шнаго, но на мнѡ́гаѧ лѣ̑та пожда́нїе мѝ  да́рꙋй, напаѧ́ѧ дꙋ́шꙋ мою̀ слеза́ми покаѧ́нїѧ, да пло́дъ  принесꙋ̀ тѝ млⷭ҇тыни. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑ и҆ на дѣла̀ твоѧ̑, и҆ наста́ви сы́ны и҆́хъ. 
Ꙗ҆́кѡ сл҃нце сы́й пра́ведное, просвѣтѝ сердца̀  пою́щихъ тѧ̀: гдⷭ҇и, сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Па́мѧть ст҃ы́хъ твои́хъ стрⷭ҇тоте́рпєцъ пра́зднꙋюще,  тѧ̀ пои́мъ: гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ: Оу҆мирѝ мл҃твами  бцⷣы жи́знь на́шꙋ, вопїю́щихъ тѝ: млⷭ҇тиве гдⷭ҇и,  сла́ва тебѣ̀. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропарѝ. Є҆ктенїа̀, и҆ ча́съ пе́рвый, и҆ ѿпꙋ́стъ. 
Въ понедѣ́льникъ бл҃жє́нны, гла́съ з҃: 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ: хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧнѝ мѧ̀ гдⷭ҇и, во црⷭ҇твїи твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Ꙗ҆́кѡ вѣ́рнаѧ ханане́а зовꙋ̀ въ болѣ́зни се́рдца  моегѡ̀: поми́лꙋй мѧ̀ сп҃се, ꙗ҆́кѡ бл҃гъ: и҆́бо дꙋ́шꙋ  и҆́мамъ бѣ́дствꙋющꙋю всѧ́кими козньмѝ вра́жїими, и҆  ѡ҆бꙋрева́емꙋ при́снѡ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Херꙋві́ми, и҆ серафі́ми, и҆ прⷭ҇то́ли, нача̑ла и҆  си̑лы, при́снѡ а҆рха́гг҃ли, а҆́гг҃лѡвъ вѡ́инства, и҆  гдⷭ҇ьствїѧ, и҆ премꙋ́дрыхъ власте́й собо́ри, тебѐ  сла́вѧтъ, бл҃годѣ́телю гдⷭ҇и. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Вра̑жїѧ лꙋка̑ваѧ возношє́нїѧ, къ бг҃ꙋ возвыша́еми  низверго́ша соверше́ннѡ страда́льцы: и҆ побѣди́тели  ꙗ҆́вльшесѧ, въ ра́дости ны́нѣ на нб҃сѣ́хъ живꙋ́тъ,  сла́вою нетлѣ́нною блиста́юще. 
Сла́ва: Трⷪ҇це нераздѣ́льнаѧ, є҆ди́ница  є҆диноесте́ственнѡ, трили́чное сꙋщество̀, покланѧ́емсѧ  тѝ съ вы́шними си́лами: ѻ҆́ч҃е, и҆ сн҃е, и҆ дш҃е  ст҃ы́й, є҆ди́номꙋ бж҃ествꙋ̀, є҆ди́ной си́лѣ: є҆ди́нъ  бг҃ъ, трⷪ҇ца є҆диносꙋ́щнаѧ. 
И҆ ны́нѣ: Сластьмѝ ѡ҆скверни́хсѧ жите́йскими, къ  тебѣ̀ нескве́рнѣй прибѣго́хъ дв҃о: поро́ка всѧ́кагѡ и҆  согрѣше́нїй и҆зба́ви всеѻкаѧ́ннꙋю мою̀ дꙋ́шꙋ, ꙗ҆́кѡ да  оу҆бл҃жа́ю тѧ̀ приснобл҃же́ннꙋю. 


Въ понедѣ́льникъ ве́чера, 
на Гдⷭ҇и воззва́хъ, стїхи̑ры покаѧ́нны. Гла́съ з҃. 
Подо́бенъ: Дне́сь бди́тъ і҆ꙋ́да: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Влⷣко и҆ бж҃е всеще́дрый, и҆́миже вѣ́си сꙋдьба́ми,  да́ждь мѝ въ се́рдцѣ тво́й стра́хъ и҆мѣ́ти, да́ждь мѝ  гнꙋша́тисѧ дѣѧ́нїй лꙋка́вагѡ, да́ждь мѝ люби́ти тѧ̀ ѿ  всеѧ̀ дꙋшѝ моеѧ̀, и҆ твори́ти во́лю твою̀ сп҃си́тельнꙋю.  ты́ бо є҆сѝ бг҃ъ на́шъ, рекі́й: проси́те, и҆ прїи́мете. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Бы́хъ оу҆́бѡ бѣсѡ́мъ смѣ́хъ, человѣ́кѡмъ же  оу҆ничиже́нїе, пра́вєднымъ рыда́нїе, и҆ а҆́гг҃лѡмъ  пла́чь, скве́рна воздꙋ́хꙋ, и҆ землѝ и҆ вода́мъ: тѣ́ло  бо ѡ҆калѧ́хъ, дꙋ́шꙋ и҆ оу҆́мъ ѡ҆скверни́хъ  безчи́сленными дѣѧ́ньми, и҆ вра́гъ бж҃їй бы́хъ. оу҆вы̀  мнѣ̀ гдⷭ҇и! согрѣши́хъ тѝ, согрѣши́хъ, прости́ мѧ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Молю́сѧ тѝ, ѡ҆ мнѣ̀ непло́днѣмъ долготерпѝ влⷣко:  и҆ не посѣцы̀ менѐ ꙗ҆́кѡ непло́дное дре́во  посѣче́нїемъ сме́ртнымъ, во ѻ҆́гнь ѿсыла́ѧ, но  плодоно́сна мѧ̀ сотвори́ти оу҆моле́нъ бꙋ́ди, вре́мѧ  покаѧ́нїѧ мѝ даѧ̀ ꙗ҆́кѡ чл҃вѣколю́бецъ: ꙗ҆́кѡ да  ѿмы́ю сп҃се мо́й хрⷭ҇тѐ, моѧ̑ мнѡ́ги грѣхѝ. 
Та́же мине́и стїхи̑ры, ст҃о́мꙋ. Сла́ва, ст҃о́мꙋ. И҆  ны́нѣ, бг҃оро́диченъ гла́са. А҆́ще ли нѣ́сть мине́и:  и҆́ны стїхи̑ры ст҃о́мꙋ и҆ вели́комꙋ прⷪ҇ро́кꙋ і҆ѡа́ннꙋ  прⷣте́чи, гла́съ з҃: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Въ пꙋсты́ни живы́й непоро́чно житїѐ, грѣха́ми  ѡ҆пꙋстѣ́вшїй оу҆́мъ мо́й ѡ҆бновѝ, прⷣте́че. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Го́рлицꙋ тѧ̀ прⷪ҇ро́че, краснѣ́йшꙋю разꙋмѣ́вше  сла́вимъ, провозвѣща́ющꙋ сꙋ́щымъ въ мі́рѣ бж҃е́ственнꙋю  ве́снꙋ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Предста́телю живота̀ моегѡ̀, дꙋ́ши моеѧ̀ храни́телю,  бж҃е́ственный прⷣте́че, ѿ человѣ́ческа ѧ҆зы́ка  льсти́ва и҆зба́ви мѧ̀ раба̀ твоего̀. 
Сла́ва, и҆ ны́нѣ, бг҃оро́диченъ: Въ мѧте́жи  ѡ҆бꙋрева́ема мѧ̀ лѣ́ности, въ приста́нище бл҃гоꙋти́шное  сп҃се́нїѧ напра́ви влⷣчце. 
Та́же, Свѣ́те ти́хїй: Прокі́менъ днѐ. И҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры покаѧ́нны, гла́съ з҃: 
Ꙗ҆́кѡ блꙋ́дный сы́нъ прїидо́хъ а҆́зъ ще́дре, прїими́  мѧ припа́дающаго, ꙗ҆́кѡ є҆ди́наго ѿ нає́мникъ  твои́хъ бж҃е, и҆ поми́лꙋй мѧ̀ чл҃вѣколю́бче. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Ꙗ҆́кѡ впады́й въ разбо́йники и҆ оу҆ѧ́звленъ, та́кѡ  и҆ а҆́зъ впадо́хъ ѿ мно́гихъ грѣхѡ́въ, и҆ оу҆ѧ́звлена  мѝ є҆́сть дꙋша̀: къ комꙋ̀ прибѣ́гнꙋ пови́нный а҆́зъ,  то́кмѡ къ тебѣ̀ бл҃гоꙋтро́бномꙋ дꙋша́мъ врачꙋ̀; и҆зле́й  на мѧ̀ бж҃е, вели́кꙋю твою̀ млⷭ҇ть. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Ст҃і́и мч҃нцы и҆̀же до́брѣ страда́вше и҆  вѣнча́вшесѧ, моли́тесѧ ко гдⷭ҇ꙋ, сп҃сти́сѧ дꙋша́мъ  на́шымъ. 
Сла́ва, и҆ ны́нѣ, бг҃оро́диченъ: Ра́дꙋйсѧ сл҃нца  ѻ҆́блаче мы́сленнагѡ и҆ неизрече́ннагѡ влⷣчце: ра́дꙋйсѧ  всесвѣ́тлаѧ свѣщѐ: ра́дꙋйсѧ свѣ́щниче всезлаты́й:  тобо́ю прест҃а́ѧ, є҆́ѵа и҆зба́висѧ ѿ клѧ́твы. но  ꙗ҆́кѡ и҆мꙋ́щи дерзнове́нїе ко бл҃гопремѣ́нномꙋ сн҃ꙋ  твоемꙋ̀ и҆ бг҃ꙋ, мт҃рнею твое́ю мл҃твою, не ѡ҆скꙋдѣ́й  моли́тисѧ пречⷭ҇таѧ. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Въ понедѣ́льникъ на повече́рїи,, 
канѡ́нъ моле́бный прест҃ѣ́й бцⷣѣ. Гла́съ з҃. 
Пѣ́снь а҃ 
І҆рмо́съ: Сокрꙋши́вшемꙋ бра̑ни мы́шцею свое́ю, и҆  вса́дники трїста́ты погрꙋзи́вшемꙋ, пои́мъ є҆мꙋ̀, ꙗ҆́кѡ  и҆зба́вителю на́шемꙋ бг҃ꙋ, ꙗ҆́кѡ просла́висѧ. 
Тѧ̀ вино́внꙋ на́шегѡ сп҃се́нїѧ, и҆ бж҃е́ственнагѡ  и҆збавле́нїѧ мо́лимъ пречⷭ҇таѧ: моли́сѧ є҆́же сп҃сти́сѧ  на́мъ. 
Ве́сь є҆́смь въ лю́тыхъ напа́стехъ, въ бѣда́хъ и҆  прегрѣше́нїихъ, вопїю́ ти пречⷭ҇таѧ: сп҃си́ мѧ раба̀  твоего̀. 
Сла́ва: Тѧ̀ дв҃ꙋ чⷭ҇тꙋю мо́лимъ, и҆ мт҃рь зижди́телѧ:  ѿ всѧ́кагѡ ѡ҆ѕлобле́нїѧ бѣсѡ́въ и҆зба́ви на́съ. 
И҆ ны́нѣ: Ꙗ҆́же сло́во пло́тїю ро́ждши па́че сло́ва,  нача́льника жи́зни хрⷭ҇та̀ бг҃а на́шего, молѝ сп҃сти́сѧ  на́мъ. 
Пѣ́снь г҃ 
І҆рмо́съ: Оу҆ тверди́сѧ вѣ́рою хрⷭ҇то́ва цр҃ковь,  и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ  гдⷭ҇и, и҆ тѧ̀ пое́тъ дꙋ́хъ мо́й. 
Всепа́гꙋбныѧ ѕло́бы ше́ствовавъ стезю̀, не ѡ҆брѣто́хъ  пꙋтѝ сп҃се́нїѧ моегѡ̀: къ немꙋ́же мѧ̀ ты̀ наста́ви  пренепоро́чнаѧ влⷣчце. 
Крѣ́пость, и҆ оу҆твержде́нїе, и҆ по́мощь, и҆  наде́ждꙋ тѧ̀ є҆ди́нꙋ написꙋ́ю всенепоро́чнаѧ: ты́ ми  бꙋ́ди застꙋ́пница въ де́нь и҆схо́да. 
Сла́ва: Всегда́ тѧ пренепоро́чнаѧ, молю̀: въ ча́съ  сме́рти моеѧ̀ предста́ни, и҆ мꙋ́ки и҆зба́ви раба̀  твоего̀. 
И҆ ны́нѣ: Роди́лсѧ є҆сѝ ѿ дв҃ы несказа́ннѡ,  ꙗ҆ви́лсѧ є҆сѝ, ꙗ҆́коже и҆зво́лилъ є҆сѝ сп҃се на́шъ,  и҆ мі́ръ ѡ҆бнови́лъ є҆сѝ гдⷭ҇и. 
Пѣ́снь д҃ 
І҆рмо́съ: Оу҆слы́шахъ слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑ и҆ оу҆жасо́хсѧ гдⷭ҇и. 
Повелѣ̑нїѧ моегѡ̀ влⷣки престꙋ́пль, врагѡ́мъ  ꙗ҆ви́хсѧ оу҆до́бь ѡ҆держи́мь: ты́ мѧ и҆зба́ви влⷣчце. 
Въ ча́съ сме́рти и҆зба́ви пречⷭ҇таѧ, и҆ сп҃сѝ дꙋ́шꙋ  мою̀ стра́стнꙋю ѿ бѣсѡ́въ. 
Сла́ва: Разрѣшѝ пречⷭ҇таѧ влⷣчце, соꙋ́зы  прегрѣше́нїй мои́хъ, и҆ къ животꙋ̀ вѣ́чномꙋ бꙋ́ди мѝ  хода́таица мл҃твами твои́ми. 
И҆ ны́нѣ: Воспѣва́емъ тѧ̀ по ржⷭ҇твѣ̀ па́ки дв҃ꙋ,  и҆ прославлѧ́емъ тѧ̀ пречⷭ҇таѧ, ꙗ҆́кѡ мт҃рь бг҃а  на́шегѡ. 
Пѣ́снь є҃ 
І҆рмо́съ: Оу҆́тренююще сло́ве, въ сла́вꙋ твою̀ и҆  хвалꙋ̀, восхвалѧ́емъ непреста́ннѡ ѡ҆́бразъ крⷭ҇та̀  твоегѡ̀, є҆го́же да́лъ є҆сѝ на́мъ ѻ҆рꙋ́жїе въ  по́мощь. 
Приста́нище въ бꙋ́ри лю́тѣ смꙋща́ємымъ, сп҃се́нїѧ  двє́ри вѣ́рою сп҃са́ємымъ, дв҃о бл҃га́ѧ, сп҃си́ мѧ  раба̀ твоего̀. 
Мнѡ́гїѧ щедрѡ́ты твоѧ̑ дв҃о бцⷣе, на мнѣ̀ рабѣ̀  твое́мъ ꙗ҆вѝ бога́тнѡ, и҆збавлѧ́ющи мѧ̀ стра́шнагѡ и҆  бꙋ́дꙋщагѡ сꙋда̀. 
Сла́ва: Но́щь страсте́й непостоѧ́нна содержи́тъ дꙋ́шꙋ  мою̀, и҆ къ па́гꙋбнѣй про́пасти ѿсыла́етъ: свѣ́томъ  моли́твы твоеѧ̀ бцⷣе, сп҃си́ мѧ раба̀ твоего̀. 
И҆ ны́нѣ: Прест҃а́ѧ дв҃о ѡ҆бра́дованнаѧ, ро́ждшаѧ  сло́во въ лѣ́то па́че сло́ва, молѝ є҆гѡ̀ сп҃стѝ дꙋ́шы  на́шѧ. 
Пѣ́снь ѕ҃ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се: поми́лꙋй на́съ. 
Въ напа́стехъ застꙋ́пницꙋ тѧ̀ и҆́мамы тве́рдꙋ, въ  ско́рбехъ крѣ́пкое сп҃се́нїе, поко́й въ печа́лѣхъ, въ  бѣда́хъ по́мощь приснодв҃о. 
Ты́ ми храни́тельница жи́зни все́й ꙗ҆ви́сѧ пречⷭ҇таѧ:  ты́ мѧ и҆зба́ви ѿ бѣсѡ́въ въ ча́съ сме́рти, ты̀ и҆ по  сме́рти оу҆поко́й. 
Сла́ва: Добро́та чⷭ҇тны́хъ ст҃ы́хъ а҆́гг҃лъ,  ра́дованїе человѣ́кѡвъ всѣ́хъ, ты̀ є҆сѝ бцⷣе дв҃о:  ты́ мѧ къ животꙋ̀ наста́ви. 
И҆ ны́нѣ: И҆сцѣлѝ пренепоро́чнаѧ ѻ҆каѧ́ннꙋю дꙋ́шꙋ  мою̀, неисцѣ́льнѡ болѧ́щꙋю жите́йскими пре́лестьми, и҆  мно́гихъ двере́й затворе́ньми. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ з҃: 
За млⷭ҇рдїе млⷭ҇ти твоеѧ̀ хрⷭ҇тѐ бж҃е, ѿ дв҃ы  ст҃ы́ѧ воплоти́тисѧ и҆зво́лилъ є҆сѝ: є҆ѧ́же ра́ди  соблюдѝ жи́знь на́шꙋ, ꙗ҆́кѡ чл҃вѣколю́бецъ. 
Пѣ́снь з҃ 
І҆рмо́съ: Пе́щь горѧ́щꙋю ѡ҆роси́лъ є҆сѝ сп҃се,  ѻ҆́троки сп҃слъ є҆сѝ пою́щыѧ и҆ глаго́лющыѧ:  бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ  на́шихъ. 
Мно́жество прегрѣше́нїй мои́хъ прїе́млѧ во оу҆́мъ,  во ѿча́ѧнїи быва́ю, дв҃о пренепоро́чнаѧ. тѣ́мже тѝ  зовꙋ̀: помози́ ми, да не до конца̀ поги́бнꙋ. 
Жи́зни сꙋ́щꙋю мт҃рь тѧ̀ чⷭ҇таѧ, вѣ́дый, зовꙋ́ ти:  сме́рти дꙋше́вныѧ и҆зба́ви мѧ̀, и҆ вѣ́чныѧ жи́зни  сподо́би. 
Сла́ва: И҆зба́ви пренепоро́чнаѧ ѿ бѣ́дъ, и҆  страсте́й, и҆ болѣ́зней, и҆ ѡ҆ѕлобле́нїѧ, и҆ житїѧ̀  согрѣше́нїй, и҆ ѿ вѣ́чнагѡ ѻ҆гнѧ̀ негаси́магѡ,  вѣ́рнѡ чтꙋ́щыѧ тѧ̀ пѣ́сньми. 
И҆ ны́нѣ: Всѧ́къ ѧ҆зы́къ сла́витъ тѧ̀ чⷭ҇таѧ, сла́вꙋ  сꙋ́щꙋю и҆ похвалꙋ̀ ро́да на́шегѡ, и҆ наста́вницꙋ  заблꙋ́ждшихъ, бцⷣе препѣ́таѧ. 
Пѣ́снь и҃ 
І҆рмо́съ: Стра́шнаго херꙋві́мѡмъ, и҆ чꙋ́днаго  серафі́мѡмъ, и҆ мі́рꙋ творца̀, сщ҃е́нницы и҆ рабѝ, и҆  дꙋ́си пра́ведныхъ по́йте, бл҃гослови́те и҆ превозноси́те  є҆го̀ во вѣ́ки. 
Всѐ житїѐ моѐ и҆жди́хъ въ лѣ́ности а҆́зъ  преѻкаѧ́нный, и҆ ны́нѣ недоꙋмѣ́юсѧ, и҆ къ концꙋ̀  прибли́жихсѧ, помози́ ми, влⷣчце. 
Грѣ́шникѡвъ прибѣ́жище, низве́рженныхъ  и҆справле́нїе, ты̀ є҆сѝ влⷣчце: сегѡ̀ ра́ди притека́ю  къ покро́вꙋ твоемꙋ̀, сп҃си́ мѧ. 
Сла́ва: Неꙋсы́пнꙋ мл҃твꙋ ꙗ҆́кѡ и҆мꙋ́щи,  всенепоро́чнаѧ влⷣчце мі́ра, сꙋда̀ и҆зба́ви бꙋ́дꙋщагѡ,  вѣ́рою чтꙋ́щыѧ ѡ҆́бразъ тво́й. 
И҆ ны́нѣ: Пое́тъ тѧ̀ всѧ́къ ѧ҆зы́къ сла́вѧй, бг҃а бо  препѣ́таго родила̀ є҆сѝ дв҃о бг҃оневѣ́сто: є҆го́же  молѝ непреста́ннѡ сп҃стѝ дꙋ́шы пою́щихъ тѧ̀. 
Пѣ́снь ѳ҃ 
І҆рмо́съ: Па́че є҆стества̀ мт҃рь, и҆ є҆стествꙋ̀  дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми  вѣ́рнїи бцⷣꙋ велича́емъ. 
Под̾ твоѐ млⷭ҇рдїе прибѣга́ющїи вѣ́рою  и҆збавлѧ́ютсѧ ско́рбныхъ бѣ́дъ житїѧ̀. тѣ́мже и҆ а҆́зъ  къ твоемꙋ̀ покро́вꙋ прибѣго́хъ бцⷣе. 
Крѣ́пкаѧ застꙋ́пнице, непобѣди́маѧ стѣно̀  печа́льныхъ чⷭ҇таѧ, сп҃си́ мѧ ѿ страсте́й грѣхѡ́въ, и҆  ѻ҆гнѧ̀ вѣ́чнꙋющагѡ. 
Сла́ва: Свѣ́тлыми сїѧ́ньми возсїѧ́вшагѡ сло́ва ѿ  тебѐ, дв҃о чⷭ҇таѧ, ѡ҆зари́ мѧ, и҆ сп҃сѝ ꙗ҆́кѡ бл҃га́ѧ,  и҆ ѿ мꙋ́къ и҆схитѝ. 
И҆ ны́нѣ: Но́сиши носѧ́щаго всѧ́чєскаѧ ст҃ы́ми  рꙋка́ми твои́ми: є҆го́же молѝ чⷭ҇таѧ, чꙋжда́гѡ  ѕлодѣ́йства неѡдержи́мыхъ на́съ сп҃стѝ. 
Та́же, досто́йно є҆́сть: и҆ покло́нъ. Трист҃о́е. По  Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Во вто́рникъ оу҆́тра, 
по а҃-мъ стїхосло́вїи сѣда́льны покаѧ́нны, гла́съ з҃: 
И҆мꙋ́щи, дꙋшѐ моѧ̀, врачевство̀ покаѧ́нїѧ, пристꙋпѝ  припа́дающи и҆ воздыха́нїемъ вопїю́щи: врачꙋ̀ дꙋ́шъ же и҆  тѣле́съ, свободи́ мѧ чл҃вѣколю́бче, ѿ мно́гихъ мои́хъ  согрѣше́нїй, сопричти́ мѧ блꙋдни́цѣ и҆ разбо́йникꙋ, и҆  мытарю̀: и҆ да́рꙋй мѝ бж҃е, беззако́нїй мои́хъ проще́нїе  и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
И҆́же петро́во ѿверже́нїе слеза́ми ѡ҆чи́стивъ, и҆  мытаре́ва согрѣшє́нїѧ воздыха́нїемъ прости́въ,  чл҃вѣколю́бче гдⷭ҇и поми́лꙋй мѧ̀. 
. Сла́ва, и҆ ны́нѣ, бг҃оро́диченъ: Ра́дꙋйсѧ  невмѣсти́маго въ нб҃сѣ́хъ, вмѣсти́вшаѧ во оу҆тро́бѣ  твое́й: ра́дꙋйсѧ дв҃о, прⷪ҇ро́кѡвъ проповѣ́данїе,  є҆́юже возсїѧ̀ є҆мманꙋ́илъ: ра́дꙋйсѧ мт҃и хрⷭ҇та̀ бг҃а. 
По в҃-мъ стїхосло́вїи, сѣда́льны, гла́съ з҃: 
Мытаре́вꙋ покаѧ́нїю не поревнова́хъ, и҆ блꙋдни́цы  сле́зъ не стѧжа́хъ: ѿчаѧва́юсѧ бо ѿ недоꙋмѣ́нїѧ  такова́гѡ и҆справле́нїѧ. но твои́мъ бл҃гоꙋтро́бїемъ  сп҃си́ мѧ бж҃е, ꙗ҆́кѡ чл҃вѣколю́бецъ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
И҆́же блꙋдни́цы сле́зы, и҆ петра̀ прїе́мый, и҆ мытарѧ̀  ѡ҆правда́вый и҆з̾ глꙋбины̀ воздохнꙋ́вша: и҆ менѐ  ѿча́ѧннаго ѿ дѣ́лъ оу҆ще́дри сп҃се, и҆ сп҃си́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Ст҃і́и твоѝ гдⷭ҇и, на землѝ подви́гшесѧ,  врага̀ попра́ша, и҆ ле́сть і҆́дѡльскꙋю оу҆праздни́ша:  тѣ́мже и҆ вѣнцы̀ ѿ тебѐ прїѧ́ша чл҃вѣколю́бца  влⷣки и҆ млⷭ҇тивагѡ бг҃а, подаю́щагѡ мі́рови ве́лїю  млⷭ҇ть. 
Сла́ва, и҆ ны́нѣ, бг҃оро́диченъ: Превозшла̀ є҆сѝ  си̑лы нбⷭ҇ныѧ, занѐ хра́мъ показа́ласѧ є҆сѝ  бж҃е́ственный, бл҃гослове́ннаѧ бцⷣе, ꙗ҆́кѡ ро́ждшаѧ  хрⷭ҇та̀ сп҃са дꙋ́шъ на́шихъ. 
По г҃-мъ стїхосло́вїи сѣда́ленъ, гла́съ з҃: 
Подо́бенъ: Пло́дъ чре́ва твоегѡ̀: 
Ꙗ҆́кѡ блꙋдни́ца припа́даю тѝ чл҃вѣколю́бче, а҆́ще  и҆ слеза́ми ве́сь недоꙋмѣ́юсѧ ко оу҆миле́нїю: мл҃твами  прⷣте́чи ꙗ҆́кѡ ѻ҆́нꙋ оу҆милѝ млⷭ҇тиве, и҆ сп҃си́ мѧ. 
Гдⷭ҇и скве́рнꙋ дꙋ́ши моеѧ̀, млⷭ҇ти твоеѧ̀ ѵ҆ссѡ́помъ,  оу҆млⷭ҇тивльсѧ ꙗ҆́кѡ бл҃гъ ѡ҆мы́й сп҃се, и҆ ѡ҆чи́стивъ  ѿ скве́рны тимѣ́нїѧ страсте́й, поми́лꙋй мѧ̀ влⷣко,  сп҃сѝ созда́нїе твоѐ мольба́ми прⷣте́чи твоегѡ̀,  є҆ди́не многомлⷭ҇тиве. 
Сла́ва, и҆ ны́нѣ, бг҃оро́диченъ: Предста́тельнице  те́плаѧ и҆ застꙋ́пнице хрⷭ҇тїа́нъ є҆сѝ, бцⷣе  всепѣ́таѧ: тѣ́мже съ прⷣте́чею, сн҃а твоего̀ молѝ  ѡ҆брѣстѝ на́мъ млⷭ҇ть. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆  ст҃ы̑мъ є҆гѡ̀ мч҃нкѡмъ. Творе́нїе і҆ѡ́сифово, гла́съ з҃: 
Пѣ́снь а҃ 
І҆рмо́съ: Сокрꙋши́вшемꙋ бра̑ни мы́шцею свое́ю, и҆  вса́дники трїста́ты погрꙋзи́вшемꙋ, пои́мъ є҆мꙋ̀, ꙗ҆́кѡ  и҆зба́вителю на́шемꙋ бг҃ꙋ, ꙗ҆́кѡ просла́висѧ. 
Всегда̀ согрѣша́ю, и҆ не бою́сѧ тебѐ хрⷭ҇тѐ,  долготерпѣ́нїемъ и҆́щꙋщагѡ моегѡ̀ покаѧ́нїѧ: да́ждь мѝ  по́мыслъ ѡ҆браще́нїѧ ꙗ҆́кѡ бл҃гъ, и҆ не пре́зри менѐ. 
Грѣхѝ ко грѣхѡ́мъ прилага́ѧй хрⷭ҇тѐ, при́снѡ  ника́коже престаю̀ а҆́зъ ѻ҆каѧ́нный, є҆ди́не бл҃же  безгрѣ́шне, оу҆ще́дри и҆ сп҃си́ мѧ. 
Мч҃нченъ: Де́рзостнѣ до́блїи приглаша́хꙋ страда́льцы:  сїѐ три́знище и҆спо́лнено по́двигѡвъ: теце́мъ,  предсѣди́тъ хрⷭ҇то́съ подвигополо́жникъ, вѣнчава́ѧ  побѣди́тєли врага̀. 
Мч҃нченъ: Совлеко́стесѧ тѣ́ла многоѡбра́зными  ра́нами, и҆ нетлѣ́нїѧ ри́зою ѡ҆дѣ́ѧстесѧ мч҃нцы мꙋ́дрїи  и҆ ѻ҆ц҃а̀ щедро́тъ сы́нове бы́сте. 
Бг҃оро́диченъ: Мно́гими грѣхѝ ѡ҆ѕло́бленнꙋю дꙋ́шꙋ  мою̀, бг҃ороди́тельнице дв҃о, и҆сцѣлѝ: ꙗ҆́кѡ да во  гла́сѣхъ бл҃годаре́нїѧ, прилѣ́жнѡ всегда̀ сла́влю тѧ̀. 
Дрꙋгі́й канѡ́нъ чⷭ҇тно́мꙋ и҆ вели́комꙋ прⷪ҇ро́кꙋ  і҆ѡа́ннꙋ прⷣте́чи. Творе́нїе і҆ѡ́сифово. Гла́съ з҃: 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Красота̀ цр҃ко́внаѧ, оу҆кра́шенъ ꙗ҆ви́лсѧ є҆сѝ  бл҃же́нне прⷣте́че: ю҆́же всегда̀ мл҃твами твои́ми  сп҃са́й ѿ всѧ́кїѧ бꙋ́ри є҆реті́чествꙋющихъ, крѣ́пкꙋ  и҆ непоколеби́мꙋ. 
Непоро́чнаѧ сщ҃е́ннаѧ же́ртва творцꙋ̀ прине́слсѧ  є҆сѝ, закла́нъ бы́лъ є҆сѝ бж҃е́ственный прⷣте́че,  ꙗ҆́кѡ а҆́гнецъ неѕло́бивъ. тѣ́мже вѣ́рою тѧ̀ молю̀:  всѧ́кїѧ мѧ̀ ѕло́бы вра́жїѧ и҆зба́ви. 
И҆сцѣлѝ тѣлє́сныѧ и҆ дꙋшє́вныѧ на́шѧ бѡлѣ́зни,  присносла́вный прⷣте́че, молѧ̀ всегда̀ сло́ва, всѣ́хъ  недꙋ́ги и҆ бѡлѣ́зни бл҃гоꙋтро́бнѣ взе́мшаго. 
Бг҃оро́диченъ: Родила̀ є҆сѝ всест҃а́ѧ непостижи́мое  сло́во, пло́тїю по ѵ҆поста́си на́мъ прїѡбщи́вшагосѧ:  того̀ всегда̀ молѝ, сп҃стѝ вѣ́рою тебѐ при́снѡ  бл҃жа́щыѧ. 
Пѣ́снь г҃ 
І҆рмо́съ: Нб҃са̀ оу҆тверди́вый сло́вомъ, и҆ земно́е  ѡ҆снова́нїе оу҆крѣпи́вый на вода́хъ мно́гихъ,  оу҆твердѝ мо́й оу҆́мъ, въ во́лю твою̀ чл҃вѣколю́бче. 
И҆́же презира́ѧй человѣ́кѡвъ грѣхѝ, мно́гагѡ ра́ди  хрⷭ҇тѐ, чл҃вѣколю́бїѧ, пре́зри є҆ди́не сп҃се, мнѡ́гаѧ  моѧ̑ ѕла̑ѧ: да тѧ̀ сла́влю пребл҃га́го. 
Да плѡтска́ѧ хотѣ̑нїѧ сотворю̀, твоѧ̑ хотѣ̑нїѧ  хрⷭ҇тѐ, презрѣ́въ безсо́вѣстный, и҆ бою́сѧ пла́меннагѡ  томле́нїѧ сло́ве, ѿ негѡ́же мѧ̀ и҆зба́ви. 
Мч҃нченъ: Тѣлє́снымъ болѣ́знемъ прїѡбща́ющесѧ  страда́льцы, на неболѣ́зненнꙋю взира́хꙋ жи́знь и҆  ѡ҆сла́бꙋ: ю҆́же оу҆лꙋчи́вше въ ра́дости, вѣ̑рнымъ  бѡлѣ́зни при́снѡ ѡ҆блегча́ютъ. 
Мч҃нченъ: Зарѧ́ми по́двигѡвъ стрⷭ҇тоно́сцы пре́лести  лю́тꙋю но́щь разрꙋши́сте, и҆ къ невече́рнемꙋ свѣ́тꙋ  преидо́сте, на́шихъ болѣ́зней тьмꙋ̀ при́снѡ ѿе́млюще. 
Бг҃оро́диченъ: Две́рь бж҃їю прови́дѣ тѧ̀ прⷪ҇ро́къ,  є҆́юже са́мъ про́йде є҆ди́нъ, ꙗ҆́коже вѣ́сть, дв҃о  пречⷭ҇таѧ. тѣ́мже молю́сѧ тѝ, покаѧ́нїѧ двє́ри сама́  ми ѿве́рзи. 
И҆́нъ 
І҆рмо́съ: Въ нача́лѣ нб҃са̀, всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ, всю̀ си́лꙋ и҆́хъ, на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Солнцелꙋ́чными мо́лнїѧми всю̀ просвѣща́еши тва́рь:  со́лнца бо оу҆́мнагѡ ѕвѣзда̀ свѣ́тлаѧ ꙗ҆ви́лсѧ є҆сѝ  прⷣте́че. є҆го́же молѝ прилѣ́жнѡ страсте́й тьмꙋ̀  ѿгна́ти ѿ всеболѣ́зненныхъ серде́цъ на́шихъ. 
Зако́на и҆ бл҃года́ти посредѣ̀ стоѧ̀ бж҃е́ственный  прⷪ҇ро́че, ѡ҆б̾ѧвлѧ́еши всѣ̑мъ ꙗ҆́вѣ, ѻ҆́вомꙋ  оу҆́бѡ преста́тїе, ѻ҆́вѣй же просїѧ́нїе быва́ющее  чи́сто: ѡ҆бновле́нїе соверше́нно ѡ҆бетша́вшымъ грѣхѝ. 
Бѣсо́вскагѡ наше́ствїѧ, ѿ собла̑знъ жите́йскихъ, и҆  ѿ всѧ́кїѧ ско́рби на́съ и҆зба́ви, вопїе́мъ, хрⷭ҇то́въ  крⷭ҇ти́телю, молѧ̀ пребл҃га́го, и҆ въ де́нь сꙋ́дный  мꙋче́нїй свободѝ. 
Бг҃оро́диченъ: Бл҃гослове́ннаѧ ꙗ҆́же бг҃а неска́заннѡ  ро́ждши, съ бж҃е́ственнымъ є҆гѡ̀ крⷭ҇ти́телемъ, молѝ  чⷭ҇таѧ непреста́ннѡ влⷣчце, ѡ҆ на́съ, въ напа̑сти  впа́дающихъ житє́йскїѧ, и҆ содержи́мыхъ грѣхѝ. 
Пѣ́снь д҃ 
І҆рмо́съ: Плотско́е прише́ствїе твоѐ хрⷭ҇тѐ,  оу҆вѣрѧ́ѧ прⷪ҇ро́къ а҆ввакꙋ́мъ взыва́ше: сла́ва си́лѣ  твое́й гдⷭ҇и. 
Оу҆страни́хсѧ ѿ пꙋтѝ, къ жи́зни ведꙋ́щагѡ мѧ̀, и҆  въ ро́въ ѕлы́хъ впадо́хъ: сп҃се, не пре́зри менѐ. 
Слє́зныѧ мѝ то́ки низпослѝ влⷣко сло́ве бж҃їй: да  ѿмы́ю мно́гихъ согрѣше́нїй мои́хъ тимѣ̑нїѧ. 
Мч҃нченъ: Приводи́ми ꙗ҆́кѡ а҆́гнцы къ заколе́нїю  мч҃нцы, бори́телѧ врага̀ закала́хꙋ, сла́вы сподоблѧ́еми. 
Мч҃нченъ: И҆злива́ємыѧ крове́й то́ки прехва́льнїи,  пото́ки сла́дѡстныѧ оу҆гото́ваша всѣ̑мъ воспрїѧ́тїе,  бж҃е́ственнїи мч҃нцы. 
Бг҃оро́диченъ: Воплоти́сѧ ѿ крове́й твои́хъ чи́стыхъ  гдⷭ҇ь, покаѧ́нїе человѣ́кѡмъ да́рꙋѧ всѣ̑мъ,  ѻ҆трокови́це хода́тайствомъ твои́мъ. 
И҆́нъ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Низложи́въ по́лкъ вражде́бныхъ, и҆ до́блествовавъ на  ни́хъ свѣ́тлостїю крⷭ҇ти́телю, во мнѣ̀ ца́рствꙋющїй  грѣ́хъ низложѝ, молю́сѧ тѝ, мл҃твами твои́ми. 
Свѣти́льникъ ꙗ҆́вльсѧ бл҃же́нне мы́сленный,  показа́лъ є҆сѝ человѣ́кѡмъ і҆и҃са, пра́ведное вели́кое  сл҃нце, и҆́мже ѡ҆зари́тисѧ сердца́мъ всѣ́хъ, моли́сѧ. 
Въ беззако́нїихъ заче́нсѧ и҆ роди́всѧ, жи́вꙋ въ  лѣ́ности, и҆ бою́сѧ та́мошнихъ мꙋче́нїй: ѿ ни́хже мѧ̀  и҆схитѝ крⷭ҇ти́телю, бг҃а оу҆моли́въ. 
Молє́нїѧ ѡ҆ на́съ тебѐ чтꙋ́щихъ крⷭ҇ти́телю, бг҃ꙋ  принесѝ: ꙗ҆́кѡ да и҆зба́витъ на́съ всѧ́кагѡ лю́тагѡ  ѡ҆бстоѧ́нїѧ, и҆ бѣсо́вскагѡ вре́да, мо́лимсѧ. 
Бг҃оро́диченъ: Зако́на сѣ̑ни, тебѐ многови́днѡ  проѧви́ша ро́ждшꙋю бг҃а: є҆го́же молѝ всенепоро́чнаѧ,  всѧ́кагѡ мѧ̀ беззако́нїѧ и҆ страсте́й тѣле́сныхъ  и҆зба́вити. 
Пѣ́снь є҃ 
І҆рмо́съ: Разгна́вый но́щь стра́стнꙋю, возсїѧ́й мѝ  свѣ́тъ оу҆́мный, началоро́днꙋю тьмꙋ̀ ѿгна́въ бе́здны,  и҆ первозда́нный свѣ́тъ возсїѧ́вый мі́рꙋ, содѣ́телю  всѣ́хъ. 
И҆зба́ви мѧ̀ сло́ве, првⷣнагѡ твоегѡ̀ гнѣ́ва,  є҆гда̀ сꙋ́диши землѝ: и҆ ѿ мно́гихъ согрѣше́нїй  покаѧ́нїемъ ѡ҆чи́щъ, хра́мъ мѧ̀ покажѝ твоеѧ̀ бл҃гости,  є҆ди́не содѣ́телю всѣ́хъ. 
Ѿ ѕѣ́льныѧ мглы̀ страсте́й ѡ҆слѣпи́хсѧ оу҆мо́мъ,  и҆ не вѣ́мъ, что̀ дѣ́лаю, ѡ҆нечꙋ́вствивсѧ се́рдцемъ:  ѡ҆брати́ мѧ хрⷭ҇тѐ, и҆ покаѧ́нїе мѝ да́рꙋй  чисти́тельное сквє́рнъ. 
Мч҃нченъ: Три́знище и҆спо́лнено по́тѡвъ, страда́льцы  те́кше ю҆́ношески, къ нбⷭ҇нѣй свѣ́тлости достиго́сте,  побѣ̑дныѧ по́чєсти ѿ живонача́льныѧ рꙋкѝ прїе́мше:  тѣ́мже ра́дꙋетесѧ ны́нѣ. 
Мч҃нченъ: Крѣ́пкими жи́лами сщ҃е́нныхъ болѣ́зней  ва́шихъ страда́льцы, оу҆дави́сте вои́стиннꙋ  началоѕло́бнаго ѕмі́ѧ, и҆ ра́йскїѧ сла́дости  сподо́бистесѧ: тѣ́мже восхвалѧ́емъ ва́съ. 
Бг҃оро́диченъ: Ꙗ҆́же сл҃нца ѻ҆́блаче свѣ́тлый,  возсїѧ́й мѝ свѣ́тъ мы́сленный и҆́стиннагѡ покаѧ́нїѧ, и҆  ѿженѝ тьмꙋ̀ лꙋка́выхъ помышле́нїй: да вѣ́рою пою́ тѧ,  ꙗ҆́кѡ сп҃се́нїе вѣ́рныхъ. 
И҆́нъ 
І҆рмо́съ: Гдⷭ҇и бж҃е мо́й, ѿ но́щи оу҆́треневавъ  тебѣ̀ молю́сѧ: пода́ждь мѝ ѡ҆ставле́нїе прегрѣше́нїй  мои́хъ, и҆ къ свѣ́тꙋ твои́хъ повелѣ́нїй пꙋти̑ моѧ̑  напра́ви, молю́сѧ. 
Прозѧ́блъ є҆сѝ гла́съ вопїю́щагѡ въ пꙋсты́хъ,  премꙋ́дре, по́мыслѣхъ бж҃їѧ позна́нїѧ. тѣ́мже молю̀  тѧ̀: дꙋ́шꙋ мою̀ ѡ҆пꙋстѣ́вшꙋю всѧ́кими престꙋпле́ньми,  ѡ҆бновѝ. 
Честны́й влⷣки сосꙋ́дъ показа́лсѧ є҆сѝ  бж҃е́ственный прⷪ҇ро́че, нечи́стыхъ дѣѧ́нїй и҆зба́ви мѧ̀  мл҃твами твои́ми: и҆ че́сти полꙋчи́ти вѣ́чныѧ  бл҃годѣ́телѧ оу҆молѝ. 
Прибли́жишасѧ беззакѡ́нїѧ на мѧ̀ вхо́домъ лѣ́ности:  ѡ҆́бразы покаѧ́нїѧ мѧ̀ бл҃же́нне прⷣте́че, лꙋ́чша  сотворѝ, ꙗ҆́кѡ да оу҆се́рднѡ пꙋти̑ гдⷭ҇ни ше́ствꙋю. 
Бг҃оро́диченъ: Оу҆мертвѝ пло́ти моеѧ̀ земна̑ѧ  мꙋдрова̑нїѧ, бцⷣе, жи́знь ро́ждшаѧ, сме́ртїю сме́рть до  конца̀ бж҃е́ственною си́лою, прест҃а́ѧ чⷭ҇таѧ,  потре́бльшꙋю. 
Пѣ́снь ѕ҃ 
І҆рмо́съ: Во глꙋбинꙋ̀ грѣхо́внꙋю впа́дсѧ бл҃же,  ꙗ҆́кѡ і҆ѡ́на ѿ ки́та вопїю́ ти: возведѝ ѿ тлѝ  живо́тъ мо́й, и҆ сп҃си́ мѧ чл҃вѣколю́бче. 
Но́въ блꙋдни́къ ꙗ҆ви́хсѧ, скве́рнѡ жи́въ на землѝ,  и҆ сластны̑мъ стремле́нїємъ подклони́хсѧ: ѡ҆брати́ мѧ  хрⷭ҇тѐ бж҃е мо́й, и҆ сп҃си́ мѧ ꙗ҆́кѡ чл҃вѣколю́бецъ. 
Возстенѝ, ѽ дꙋшѐ моѧ̀, да и҆зба́вишисѧ стена́нїѧ:  прослези́сѧ, ꙗ҆́кѡ да сле́зъ непреста́нныхъ не прїи́меши  и҆скꙋ́са та́мѡ въ болѣ́зни, ни є҆ди́ныѧ же и҆мꙋ́щихъ  по́льзы. 
Мч҃нченъ: Ꙗ҆ви́стесѧ ꙗ҆́коже ка́менїе, въ вѣнцѣ̀  ꙗ҆́вѣ хрⷭ҇то́вы цр҃кве водрꙋже́ны: и҆ оу҆краше́нїе  тоѧ̀ лѣ́потное бы́сте, честні́и великомч҃нцы. 
Мч҃нченъ: Кончи̑ны въ бз҃ѣ достѡ́йныѧ оу҆лꙋчи́вше  премꙋ́дрїи, безконє́чнаѧ наслѣ́дствꙋете мздовоздаѧ̑нїѧ.  тѣ́мже кончи́намъ на́шымъ въ покаѧ́нїи бы́ти, мч҃нцы  моли́тесѧ. 
Бг҃оро́диченъ: И҆з̾ глꙋбины́ мѧ лѣ́ности  безмѣ́рныхъ ѕѡ́лъ возведѝ бл҃га́ѧ, ꙗ҆́же бе́зднꙋ  бл҃гоꙋтро́бїѧ ро́ждши, и҆сто́чникъ мѝ сле́зъ приснодв҃о  да́рꙋй. 
И҆́нъ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се, поми́лꙋй на́съ. 
Лꙋча́ми добродѣ́телей ꙗ҆́вѣ ѡ҆блиста́ѧ, и҆  свѣтоза́рнымъ мꙋче́нїемъ сїѧ́ѧ, просвѣща́еши всю̀  тва́рь, оу҆́мнагѡ восто́ка дрꙋ́же бли́жнїй. 
Прозѧ́блъ є҆сѝ ѿ ста́рицы непло́дныѧ бл҃же́нне:  тѣ́мже вопїю́ ти: грѣха́ми мно́гими мѧ̀  состарѣ́вшагосѧ, покаѧ́нїѧ добро́тами ѡ҆бновѝ, мл҃твами  твои́ми. 
Свѣти́льниче свѣ́та невече́рнѧгѡ бж҃е́ственный  прⷪ҇ро́че, свѣти́льникъ се́рдца моегѡ̀ оу҆га́сшїй  возжзѝ мл҃твами твои́ми, и҆ свѣ́та прича́стника мѧ̀  бж҃е́ственнагѡ сотворѝ. 
Бг҃оро́диченъ: Ꙗ҆́кѡ до́ждь во чре́во твоѐ сло́во  сни́де: є҆го́же молѝ пречⷭ҇таѧ дв҃о, течє́нїѧ  и҆зсꙋши́ти безмѣ́рныхъ мои́хъ ѕѡ́лъ, молю́сѧ тѝ. 
Пѣ́снь з҃ 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ сп҃сѐ,  не прикоснꙋ́сѧ, нижѐ стꙋжѝ ѻ҆́гнь. тогда̀ трїѐ ꙗ҆́кѡ  є҆ди́нѣми оу҆сты̀ поѧ́хꙋ, и҆ бл҃гословлѧ́хꙋ  глаго́люще: бл҃гослове́нъ є҆сѝ бж҃е ѻ҆тє́цъ на́шихъ. 
Въ стра̑сти безче́стїѧ впадо́хъ, скотѡ́мъ, сп҃се,  оу҆подо́бихсѧ, и҆ ѡ҆мрачи́всѧ не ви́ждꙋ жда́нїѧ твоегѡ̀  сло́ве, долготерпѣли́внагѡ: ѡ҆браще́нїѧми вре́мѧ да́рꙋй.  и҆ сп҃си́ мѧ. 
Въ лѣ́ности житїѐ моѐ сконча́хъ, дѣ́ѧ ꙗ҆̀же не  лѣ́ть є҆́сть твори́ти, и҆ сѐ ны́нѣ про́чее ко  вратѡ́мъ приближа́юсѧ а҆́дѡвымъ, не прїе́млѧ чꙋ́вства: не  пре́зри мѧ̀ хрⷭ҇тѐ, и҆́же є҆ди́нъ сы́й бл҃гъ. 
Мч҃нченъ: Вожделѣ́вше жи́зни вѣ́чныѧ мі́рови  оу҆мертви́стесѧ премꙋ́дрїи: и҆ врага̀ оу҆мертви́вше  коне́чнѣ, къ нб҃сє́мъ возлетѣ́сте, ѡ҆ на́съ  страда́льцы при́снѡ молѧ́щесѧ. 
Мч҃нченъ: Разрѣши́вшесѧ ѿ нꙋ́ждъ тѣле́сныхъ,  разрѣши́сте пре́лести оу҆́зы, и҆ ко хрⷭ҇тꙋ̀ крѣ́пкою  любо́вїю мꙋ́чєницы дꙋ́шы привѧза́сте, свѧза́вшемꙋсѧ  пло́тїю, и҆ разрꙋши́вшемꙋ клѧ́твꙋ. 
Бг҃оро́диченъ: Сви́токъ но́въ прⷪ҇ро́къ тебѐ  предви́дѣвъ, въ не́мже написа́сѧ сло́во ѻ҆́ч҃ее.  тѣ́мже чⷭ҇таѧ, молю́сѧ: въ кни́зѣ мнѣ̀ живы́хъ  написа́тисѧ молѝ, мно́гихъ мои́хъ ѕѡ́лъ разорѧ́ющи  написа́нїе. 
И҆́нъ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще и҆  глаго́люще: превозноси́мый ѻ҆тцє́въ бг҃ъ и҆  препросла́вленъ. 
Да́рꙋй мѝ тꙋ̑чи сле́зъ мл҃твами твои́ми: и҆́же  бл҃гоꙋтро́бїѧ бе́зднꙋ рѣ́чными стрꙋѧ́ми и҆змы́вый  прⷣте́че, и҆ всего́ мѧ ѡ҆чи́сти скве́рны, пло́ти же и҆  дꙋ́ха. 
Мольбꙋ̀ принесѝ бл҃же́нне, над̾ всѣ́ми бг҃ꙋ  на́шемꙋ, ꙗ҆́кѡ да и҆ менѐ поми́лꙋетъ ꙗ҆́кѡ  бл҃гоꙋтро́бенъ, мно́гѡ согрѣша́ющаго, и҆ возникнове́нїѧ  ны́нѣ не и҆мꙋ́щаго. 
Непло́днаѧ дꙋшѐ, потщи́сѧ пока́ѧтисѧ, да не ꙗ҆́кѡ  смоко́вницꙋ тѧ̀ непло́днꙋю бж҃е́ственный сꙋ́дъ посѣче́тъ  и҆з̾ ко́рене, влⷣцѣ возопі́й: бж҃е, ѡ҆чи́стивъ сп҃си́  мѧ. 
Оу҆мерщвле́нꙋ дꙋ́шꙋ мою̀ и҆мѣ́ѧй ѕлы́ми  престꙋпле́ньми, тѧ̀ оу҆мертви́вшꙋю а҆́дъ ржⷭ҇тво́мъ  твои́мъ, молю̀ влⷣчце, покаѧ́нїѧ мѧ̀ ѡ҆́бразы ѡ҆живѝ. 
Пѣ́снь и҃ 
І҆рмо́съ: А҆́гг҃льми немо́лчнѡ въ вы́шнихъ сла́вимаго  бг҃а, нб҃са̀ нб҃съ, землѧ̀ и҆ го́ры и҆ хо́лми, и҆  глꙋбина̀, и҆ ве́сь ро́дъ человѣ́ческїй, пѣ́сньми того̀  ꙗ҆́кѡ созда́телѧ и҆ и҆зба́вителѧ бл҃гослови́те. 
Преиз̾ѻби́льнѡ наслади́всѧ вредѧ́щихъ сласте́й,  оу҆мовре́днѡ несмы́сленный а҆́зъ, преидо́хъ всѧ́кагѡ  грѣ́шника: и҆мѣ́ѧй бл҃гоꙋтро́бїѧ премно́жество,  пода́ждь мѝ ѡ҆чище́нїе прегрѣше́нїй. 
Ны́нѣ при две́рехъ жени́хъ, свѣщꙋ̀ оу҆красѝ дꙋшѐ,  є҆ле́емъ напоѧ́ющи сїю̀ млⷭ҇рдїѧ, и҆ всѧ́кими до́брыми  дѣ́лы: пре́жде да́же не затвори́тсѧ две́рь, потщи́сѧ со  хрⷭ҇то́мъ вни́ти въ ра́дости неизрече́ннѣй. 
Мч҃нченъ: Не боѧ́щесѧ мꙋ́къ, до́блїи вопїѧ́хꙋ  страда́льцы: сѐ бл҃гопрїѧ́тно вре́мѧ, ста́немъ всѝ  тве́рдымъ оу҆мо́мъ: стѧ́жимъ ма́лыми болѣ́зньми жи́знь  неболѣ́зненнꙋю, и҆ сла́дость нестарѣ́ющꙋюсѧ. 
Мч҃нченъ: Вода́ми бж҃е́ственными стрⷭ҇тоте́рпцы  сп҃сѡвы наводнѧ́еми при́снѡ, напоѧ́ете всю̀ зе́млю  подража́нїемъ по́двигѡвъ ва́шихъ: и҆ плодоно́снꙋ сїю̀  добродѣ́тельми содѣ́ловаете ѡ҆ хрⷭ҇тѣ̀ во вѣ́ки. 
Бг҃оро́диченъ: Бцⷣе, и҆звѣ́стное предста́тельство,  и҆ наде́жда хрⷭ҇тїа́нъ, въ де́нь стра́шный предста́ни мѝ  прегрѣши́вшемꙋ мно́гѡ: и҆ и҆зба́ви гее́нны стра́шныѧ,  ѻ҆вца́мъ мѧ̀ десны̑мъ сочетава́ющи. 
И҆́нъ 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те  є҆го̀ во вѣ́ки. 
Оу҆́зъ разрѣши́ти ми сѧ мно́гихъ мои́хъ  прегрѣше́нїй, свѧ́зана бы́вша, и҆ свѧ̑заннымъ  разрѣше́нїе пода́вшаго, молѧ̀ прⷪ҇ро́че є҆ди́наго  и҆зба́вителѧ, да не престае́ши во вѣ́ки, при́снѡ тѧ̀  сла́вѧщаго. 
Оу҆ѧзви́хсѧ прⷣте́че, сласте́й ѻ҆рꙋ́жїемъ, и҆ въ  болѣ́зни се́рдца тебѣ̀ взыва́ю: оу҆врачꙋ́й дꙋшѝ моеѧ̀  болѣ̑зни, хрⷭ҇та̀ молѧ̀, є҆ди́наго врача̀ дꙋ́шъ же и҆  тѣле́съ. 
Рꙋко́ю твое́ю прⷣте́че, є҆го́же крⷭ҇ти́лъ є҆сѝ  сло́ва, не ѡ҆скꙋдѣ́й моли́ти непреста́ннѡ, и҆зба́вити  мѧ̀ ѿ рꙋкѝ грѣхо́вныѧ, согрѣши́вшаго мно́гѡ, и҆  смире́ннаго и҆ ѡ҆сꙋжде́ннаго. 
Ꙗ҆́кѡ погребо́хъ въ землѝ безꙋ́мнѡ тала́нтъ, и҆́же  мѝ ѿ бг҃а ввѣ́ренъ бы́сть, ѡ҆жида́ю го́рькагѡ  томле́нїѧ: ѿ негѡ́же крⷭ҇ти́телю, и҆схити́ мѧ мл҃твами  твои́ми, вѣ́рнѡ молю̀ тѧ̀. 
Бг҃оро́диченъ: Пребыла̀ є҆сѝ неѡпали́ма, прїе́мши во  оу҆тро́бѣ ѻ҆́гнь нестерпи́мый дв҃о: тѣ́мже и҆схити́  мѧ ѿ ѻ҆гнѧ̀ негаси́магѡ, ѡ҆роша́ющи мѧ̀ ны́нѣ,  при́снагѡ покаѧ́нїѧ предо́брыми ѡ҆́бразы. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а:  покло́ны. 
Пѣ́снь ѳ҃ 
І҆рмо́съ: Безсѣ́меннагѡ ржⷭ҇тва̀ зача́тїе кто̀  ска́жетъ ѿ человѣ̑къ; нетлѣ́ннагѡ ржⷭ҇тва̀ рожде́нїю  кто̀ не почꙋди́тсѧ ѿ земноро́дныхъ; тѣ́мъ тѧ̀ племена̀  зємна́ѧ бцⷣе велича́емъ. 
Да наслѣ́димъ бꙋ̑дꙋщаѧ бл҃га̑ѧ, воспла́чемъ,  воздохне́мъ, оу҆мо́лимъ хрⷭ҇та̀, до́ндеже вре́мѧ и҆́мамы  вѣ́рнїи, покаѧ́нїѧ и҆ моле́нїѧ. 
Ꙗ҆́кѡ ханане́а зовꙋ́ ти: поми́лꙋй мѧ̀ хрⷭ҇тѐ,  ꙗ҆́коже дре́вле нича́щꙋю и҆спра́ви мѧ̀ і҆и҃се: и҆ сп҃си́  мѧ сп҃се, ꙗ҆́кѡ петра̀, грѣхѝ погрꙋжа́емаго. 
Мч҃нченъ: Стѣснѧ́еми скорбьмѝ, темни́цами же и҆  мꙋче́ньми, стрⷭ҇тоно́сцы мч҃нцы, къ простра́нствꙋ  оу҆тѣше́нїѧ преидо́ша, ѿ тѣсноты̀ и҆ ѿ  прегрѣше́нїй на́съ и҆збавлѧ́ютъ. 
Мч҃нченъ: Землѧ̀ оу҆́бѡ покры̀ ва̑ша тѣлеса̀ ны́нѣ,  нб҃о же держи́тъ ст҃ы̑ѧ дꙋ́хи: при́снѡ прⷭ҇то́лꙋ  предстоѧ́ще сла́вы, со а҆́гг҃лы ра́дꙋютсѧ. 
Бг҃оро́диченъ: Ѡ҆бле́ксѧ въ мѧ̀ гдⷭ҇ь, и҆з̾ тебѐ  про́йде пречⷭ҇таѧ: того̀ оу҆́бѡ молѝ, ѻ҆де́ждею мѧ̀  просвѣти́ти свѣ́та дв҃о, совле́кшаго мѧ̀ ны́нѣ  страсте́й вре́тища тѧжча́йшагѡ. 
И҆́нъ 
І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе: прїѧ́телище нестерпи́магѡ.  село̀ невмѣсти́магѡ зижди́телѧ твоегѡ̀, тѧ̀ велича́емъ. 
Ѿ сщ҃е́ннагѡ ко́рене прⷪ҇ро́че, прозѧ́блъ є҆сѝ, и҆  ѕло́бное коре́нїе всѐ и҆сто́рглъ є҆сѝ, и҆́миже  сподавлѧ́ема и҆ непотре́бна быва́ема посѣти́ мѧ  бл҃же́нне, и҆ бж҃е́ственнагѡ покаѧ́нїѧ прозѧба́ти плоды̀  оу҆пра́ви мѧ̀. 
Краснѣ́йшꙋю го́рлицꙋ, и҆ сла́вїѧ тѧ̀ цр҃ковь  познава́етъ, вели́кїй прⷣте́че: покаѧ́нїѧ бо  провозгласи́лъ є҆сѝ пѣ́снь дꙋша́мъ запꙋстѣ́вшымъ, и҆  ѕлы́ми ѡ҆лѧденѣ́вшымъ. тѣ́мже вѣ́рою тѧ̀  оу҆бл҃жа́емъ. 
Ты̀ пꙋти̑ ведꙋ́щыѧ ко сп҃си́тєльнымъ вхо́дѡмъ всѣ̑мъ  показа́лъ є҆сѝ, сла́вный прⷣте́че: и҆́миже ходи́ти мѧ̀  оу҆крѣпѝ, всѣ́ми житїѧ̀ безпꙋ́тїи блꙋдѧ́щаго,  пре́лестїю же ѕло́бꙋ содѣ́лавшаго. 
Стра́шный при две́рехъ де́нь прибли́жисѧ, и҆  ѡ҆сꙋжде́нїѧ дѣла̀ и҆мы́й, рыда́ю: гдⷭ҇и, гдⷭ҇и, є҆ди́не  млⷭ҇тиве, мл҃твами твоегѡ̀ прⷣте́чи, и҆ всѣ́хъ ст҃ы́хъ,  неѡсꙋжде́нна тогда̀ покажи́ мѧ. 
Бг҃оро́диченъ: Свѣ́тъ ро́ждшаѧ бж҃е́ственный  бг҃обл҃года́тнаѧ, ѡ҆мраче́ннꙋю престꙋпле́ньми дꙋ́шꙋ мою̀  просвѣтѝ, молю́сѧ, и҆ тьмы̀ вѣ́чныѧ свобо́дна мѧ̀  покажѝ: ꙗ҆́кѡ да велича́ю тѧ̀ и҆ сла́влю  приснобл҃же́ннꙋю. 
Та́же, Досто́йно є҆́сть: и҆ покло́нъ. Є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры покаѧ́нны, гла́съ з҃: 
Ꙗ҆́кѡ непло́днꙋю смоко́вницꙋ не посѣцы̀ менѐ сп҃се,  грѣ́шнагѡ: но на мнѡ́га лѣ̑та проще́нїе мѝ да́рꙋй,  напаѧ́ѧ дꙋ́шꙋ мою̀ слеза́ми покаѧ́нїѧ, да пло́дъ принесꙋ́  ти млⷭ҇тыни. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ: за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Ꙗ҆́кѡ сл҃нце сы́й пра́ведное, просвѣтѝ сердца̀  пою́щихъ тѧ̀: гдⷭ҇и, сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Посредѣ̀ сꙋди́ща законопрестꙋ́пныхъ  ра́дꙋющесѧ вопїѧ́хꙋ стрⷭ҇тоно́сцы твоѝ: гдⷭ҇и, сла́ва  тебѣ̀. 
Сла́ва, и҆ ны́нѣ, бг҃оро́диченъ: Свѣ́тъ хрⷭ҇тѐ  прозѧ́блъ є҆сѝ ѿ дв҃ы, и҆ просвѣти́лъ є҆сѝ ро́дъ  человѣ́ческїй: гдⷭ҇и, сла́ва тебѣ̀. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропа́рь, є҆ктенїа̀, и҆ ча́съ а҃-й, и҆ ѿпꙋ́стъ. 
Во вто́рникъ бл҃жє́нны, гла́съ з҃: 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ: хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧни́ мѧ гдⷭ҇и, во црⷭ҇твїи твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Стрꙋ́пы моегѡ̀ се́рдца неисцѣ̑льныѧ, гдⷭ҇и,  оу҆врачꙋ́й, ꙗ҆́кѡ є҆ди́нъ вра́чь дꙋ́шъ же и҆ тѣле́съ:  и҆ стꙋпа́ти мѝ пра́вѡ всегда̀ поспѣ́й во сп҃си́тєльныѧ  пꙋти̑. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Предтекі́й пра́ведномꙋ сл҃нцꙋ хрⷭ҇то́въ крⷭ҇ти́телю,  свѣти́льникъ дꙋшѝ моеѧ̀ оу҆гаше́ный мно́гою ѕло́бою,  возжзѝ бж҃е́ственными мл҃твами твои́ми, ꙗ҆́кѡ да  оу҆бл҃жа́ю тѧ̀ всегда̀ сп҃са́емь. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Страда́вше и҆ вѣнча́ни бы́вше, врага̀  посрами́ли є҆стѐ, и҆ ны́нѣ жи́тельствꙋете на  нб҃сѣ́хъ, свѣ́та непристꙋ́пнагѡ и҆сполнѧ́еми премꙋ́дрїи  мч҃нцы, молѧ́щесѧ ѡ҆ дꙋша́хъ на́шихъ. 
Сла́ва: Оу҆врачꙋ́й дꙋшѝ моеѧ̀ стра̑сти  неисцѣ̑льныѧ, бж҃е́ственнаѧ трⷪ҇це: и҆ и҆схити́ мѧ  гее́нны, и҆ и҆скꙋше́нїй, ꙗ҆́же во є҆ди́номъ бж҃ествѣ̀  сла́вимаѧ бл҃гоче́стнѡ: и҆ вѣ́чнꙋющее мѝ црⷭ҇тво  да́рꙋй. 
И҆ ны́нѣ: Вмѣсти́ла є҆сѝ нетѣсномѣ́стнѡ во  чре́вѣ невмѣсти́маго: є҆го́же всегда̀ молѝ мт҃и  чⷭ҇таѧ, тѣсноты̀ всѧ́кїѧ и҆ страсте́й наведе́нїѧ  и҆зба́вити рабы̑ твоѧ̑, любо́вїю тѧ̀ сла́вѧщыѧ. 


Во вто́рникъ ве́чера, 
на Гдⷭ҇и воззва́хъ, стїхи̑ры крⷭ҇тны. Гла́съ з҃: 
Подо́бенъ: Не ктомꙋ̀ возбранѧ́еми є҆смы̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Дре́во и҆згна́ мѧ дре́вле и҆з̾ раѧ̀, ны́нѣ же дре́во  къ раю̀ возведѐ, тебѣ̀ распе́ншꙋсѧ хрⷭ҇тѐ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Чꙋ́до стра́шно, созда́нїю ка́кѡ созда́тель предстоѧ̀,  ѡ҆сꙋжда́емь є҆́сть, и҆ распина́емь, на сп҃се́нїе  человѣ́кѡвъ! 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Крⷭ҇те хрⷭ҇то́въ, а҆́гг҃лъ ст҃ы́хъ чꙋ́до, дїа́волꙋ же  и҆ бѣсѡ́мъ вели́каѧ ꙗ҆́зва, сп҃са́й рабы̑ твоѧ̑. 
Та́же мине́и стїхи̑ры ст҃о́мꙋ. Сла́ва, ст҃о́мꙋ, а҆́ще  и҆́мать: И҆ ны́нѣ, крⷭ҇тобг҃оро́диченъ гла́са. А҆́ще ли  нѣ́сть мине́и, и҆́ны стїхи̑ры бцⷣы, гла́съ з҃:  Подо́бенъ: Дне́съ бди́тъ і҆ꙋ́да: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ви́дѧщи просте́рта на дре́вѣ а҆́гнца, нескве́рнаѧ  а҆́гница и҆ дв҃а, посредѣ̀ двою̀ разбѡ́йникꙋ, оу҆вы̀  мнѣ̀, вопїѧ́ше, сладча́йшее моѐ ча́до! что̀ стра́нное  сїѐ, и҆ пресла́вное та́инство; ка́кѡ тѧ̀ беззако́нный  собо́ръ на крⷭ҇тъ воздви́же, и҆ же́лчїю напоѝ, ма́нны  насы́тившаго человѣ́ки; 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Є҆гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀  оу҆зрѣ̀ хрⷭ҇тѐ мо́й, сꙋдо́мъ законопрестꙋ́пнымъ, ѿ  і҆ꙋдє́й на мѣ́стѣ ло́бнѣмъ: оу҆вы̀ мнѣ̀, вопїѧ́ше,  сн҃е мо́й любе́знѣйшїй! что̀ стра́нное видѣ́нїе сѐ;  ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ̑мныѧ  є҆врє́йскїѧ, всѣ́хъ гдⷭ҇а; 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Є҆ди́нꙋ тѧ̀ всест҃а́ѧ влⷣчце, по ржⷭ҇твѣ̀  позна́хомъ всѝ дв҃ꙋ ꙗ҆́вльшꙋюсѧ, и҆ є҆го́же без̾  сѣ́мене ро́ждши, на дре́вѣ ви́дѧщи рꙋ́цѣ своѝ во́лею  пригвозди́вшаго, пречⷭ҇таѧ пла́чꙋщи взыва́ше: во́лею  долготерпѣли́ве, оу҆мира́еши, и҆збавлѧ́ѧ всѣ́хъ ѿ  сме́рти пою́щихъ тѧ̀. 
Сла́ва, и҆ ны́нѣ, крⷭ҇тобг҃оро́диченъ: Влⷣчце  всест҃а́ѧ дв҃о, ро́ждшаѧ гдⷭ҇а, за млⷭ҇рдїе на крⷭ҇тѣ̀  пригвозди́вшагосѧ, и҆ жи́зни стрꙋи̑ и҆сточи́вшаго мі́рꙋ,  того̀ оу҆молѝ сп҃сти́сѧ дꙋша́мъ на́шымъ. тебе́ бо  є҆ди́нꙋ и҆́мамы вѣ́рнїи прибѣ́жище, стѣ́нꙋ и҆  застꙋпле́нїе: тѣ́мже и҆ притека́емъ къ покро́вꙋ твоемꙋ̀. 
Та́же, Свѣ́те ти́хїй: Прокі́менъ днѐ. И҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ з҃: 
Не ктомꙋ̀ возбранѧ́еми є҆смы̀ дре́ва живо́тнагѡ,  оу҆пова́нїе и҆мꙋ́ще крⷭ҇тъ тво́й, гдⷭ҇и сла́ва тебѣ̀. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Повѣ́шенъ бы́въ на дре́вѣ безсме́ртне, разрꙋши́лъ  є҆сѝ сѣ̑ти дїа́вѡли, гдⷭ҇и сла́ва тебѣ̀. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Неради́вше ѡ҆ всѣ́хъ земны́хъ ст҃і́и  мч҃нцы, и҆ на сꙋди́щи хрⷭ҇та̀ мꙋ́жески проповѣ́давше,  возмє́здїѧ ѡ҆ мꙋ́кахъ ѿ негѡ̀ прїѧ́сте: но ꙗ҆́кѡ  и҆мꙋ́ще дерзнове́нїе, того̀ оу҆моли́те, ꙗ҆́кѡ  всеси́льнаго бг҃а, дꙋ́шы на́шѧ сп҃стѝ, притека́ющихъ къ  ва́мъ, мо́лимсѧ. 
Сла́ва, и҆ ны́нѣ, крⷭ҇тобг҃оро́диченъ: Своего̀ сн҃а  на дре́вѣ ви́дѧщи дре́вле, се́рдце твоѐ ѻ҆рꙋ́жїемъ  печа́ли оу҆ѧзвлѧ́ше пречⷭ҇таѧ. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀ и҆ ѿпꙋ́стъ. 
Во вто́рникъ на повече́рїи, 
канѡ́нъ прест҃ѣ́й бцⷣѣ. Гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Оу҆ста́ви бꙋ́рю сласте́й, и҆ страсте́й мои́хъ,  тишино́ю бж҃е́ственныѧ твоеѧ̀ мольбы̀ пренепоро́чнаѧ:  ꙗ҆́кѡ да ти́химъ се́рдцемъ твоѐ славосло́влю  неизглаго́ланное ржⷭ҇тво̀. 
Всѐ жела́нїе и҆ сла́дость сп҃се́нїѧ ржⷭ҇тво́мъ  твои́мъ бы́сть, бцⷣе влⷣчце: всѧ́кꙋ го́ресть ѿгонѧ́й,  є҆́же ѿ страсте́й прегрѣше́нїй, рабѡ́мъ твои̑мъ. 
Сла́ва: И҆зба́ви мѧ̀ пречⷭ҇таѧ, бѣсо́вскїѧ пре́лести,  ѡ҆ѕлобле́нїѧ же и҆ вре́да, и҆ и҆скꙋше́нїѧ: да вѣ́рою тѧ̀  сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й. 
И҆ ны́нѣ: Ꙗ҆ви́лсѧ є҆сѝ при кꙋпинѣ̀ мѡѷсе́ю,  бж҃їй сло́ве, ꙗ҆́кѡ ѻ҆́гнь попалѧ́ѧ, и҆ не ѡ҆палѧ́ѧ же  ѿню́дъ, є҆́же ѿ дв҃ы ржⷭ҇тво̀ твоѐ воѡбража́ѧ:  є҆ѧ́же ра́ди человѣ́ка воѡбрази́лъ є҆сѝ. 
Пѣ́снь г҃ 
І҆рмо́съ: Въ нача́лѣ нб҃са̀ всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ 
Возне́сшагосѧ на крⷭ҇тъ, и҆ низло́жшаго а҆́да, бцⷣе  сего̀ прилѣ́жнѡ молѝ ѡ҆ вѣ́рнѡ пою́щихъ тѧ̀ всегда̀  гла́сы и҆ пѣ́сньми сщ҃е́нными, наде́жде мі́ра, и҆  вѣ́рныхъ застꙋпле́нїе. 
Вы́шшаѧ нб҃съ, и҆ сла́внѣйшаѧ херꙋві̑мъ, заче́нши  родила̀ є҆сѝ бг҃а: тѣ́мже молѝ є҆го̀, прегрѣше́нїй  и҆зба́вити мѧ̀, и҆ ѡ҆сꙋжде́нїѧ стра́шнагѡ, твое́ю  млⷭ҇рдою мольбо́ю, и҆ па́че сло́ва си́лою твое́ю. 
Сла́ва: И҆змѣни́вшаѧ человѣ́ки ѿ тлѝ сме́рти,  ржⷭ҇тво́мъ твои́мъ влⷣчце, тлѣ́нїѧ мѧ̀ страсте́й и҆  недꙋ̑гъ и҆зба́ви, и҆ прегрѣше́нїй лю́тыхъ: и҆ живо́тъ  нестарѣ́ющїйсѧ да́рꙋй мѝ, бж҃е́ственнымъ хода́тайствомъ  твои́мъ. 
И҆ ны́нѣ: Неизмѣ́ннѡ человѣ́кѡмъ оу҆подо́бльсѧ по  всемꙋ̀ бж҃їй сло́ве, ѿ дв҃ы чⷭ҇тыѧ проше́лъ є҆сѝ  ꙗ҆́вѣ, и҆ всѣ̑мъ ꙗ҆ви́лъ є҆сѝ бг҃онача́лїе  трисвѣ́тлое, въ неразли́чнѣ сꙋществѣ̀, неизмѣ́нныхъ  ѵ҆поста́сехъ. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Млⷭ҇ть твою̀ и҆ млⷭ҇рдїе на рабы̑ твоѧ̑ чⷭ҇таѧ,  прострѝ, при́снѡ молѧ́щыѧ тѧ̀, стра́шныѧ мꙋ́ки  и҆збавлѧ́ющи мл҃твами твои́ми. 
Чи́стою мл҃твою, и҆ те́плою вѣ́рою, къ тебѣ̀  прибѣга́ю пренепоро́чнаѧ: ты̀ бꙋ́ди ѡ҆чисти́лище  мно́гихъ прегрѣше́нїй мои́хъ, и҆збавлѧ́ющи и҆ сп҃са́ющи  мѧ̀. 
Сла́ва: Ра́дости на́шеѧ хода́таица пречⷭ҇таѧ, твои́мъ  ржⷭ҇тво́мъ ꙗ҆ви́сѧ влⷣчце: сего̀ молѝ пренепоро́чнаѧ,  напа́стей и҆зба́вити, и҆ вѣ́чныѧ жи́зни сподо́бити мѧ̀. 
И҆ ны́нѣ: Ѻ҆́ч҃ескихъ нѣ́дръ не ѿлꙋ́чьсѧ, и҆ ѿ  дв҃ы вопло́щьсѧ хрⷭ҇тѐ бж҃е, сохранѝ ста́до твоѐ,  смотре́нїѧ твоегѡ̀ покланѧ́ющеесѧ бж҃е́ствєннымъ  ѡ҆бразѡ́мъ. 
Пѣ́снь є҃ 
І҆рмо́съ: Но́щь несвѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ.  сегѡ̀ ра́ди къ тебѣ̀ оу҆́треннюю, и҆ воспѣва́ю твоѐ  бж҃ество̀. 
Тѧ̀ молю̀ дв҃о чⷭ҇таѧ, ѿ мра́чнагѡ грѣха̀ дꙋ́шꙋ  мою̀ и҆зба́вити, и҆ ѡ҆зари́ти бж҃е́ственною заре́ю  покаѧ́нїѧ млⷭ҇ти твоеѧ̀. 
Сꙋ́щыѧ въ пꙋчи́нѣ лю́тыхъ напа́стей, и҆ нꙋ́жныхъ  страсте́й, прест҃а́ѧ чⷭ҇таѧ, твои́ми мл҃твами и҆  мольба́ми и҆зба́ви, и҆ сп҃сѝ хва́лѧщихъ тѧ̀. 
Сла́ва: Ꙗ҆́же бг҃а заче́нши во оу҆тро́бѣ  дв҃и́честѣй, и҆ ро́ждши бцⷣе прест҃а́ѧ, тѧ̀ пою́щыѧ ѿ  всѧ́кагѡ и҆зба́ви вѣ́чнагѡ ѡ҆сꙋжде́нїѧ. 
И҆ ны́нѣ: Вѣ́дꙋще бж҃їю тѧ̀ мт҃рь чⷭ҇таѧ, и҆  застꙋ́пницꙋ на́шꙋ, тѧ̀ хода́таицꙋ предлага́емъ сп҃се́нїѧ  на́шегѡ ко ще́дромꙋ гдⷭ҇ꙋ. 
Пѣ́снь ѕ҃ 
І҆рмо́съ: Возопи́хъ гдⷭ҇и, внегда̀ скорбѣ́ти мѝ къ  тебѣ̀, и҆ возве́лъ є҆сѝ живо́тъ мо́й многомлⷭ҇тиве. 
Твоего̀ сн҃а влⷣчце, вознесе́ннаго на крⷭ҇тъ, и҆  и҆зба́вльшаго человѣ́ки ѿ тлѝ, оу҆молѝ сп҃сти́сѧ  на́мъ. 
Пречⷭ҇таѧ влⷣчце, не ѡ҆ста́ви менѐ на тѧ̀  оу҆пова́ющаго: но твою̀ оу҆скорѝ по́мощь. 
Сла́ва: Ѿ печа́ли и҆зба́ви призыва́ющихъ твоѐ  бж҃е́ственное и҆́мѧ, и҆ стра́шныѧ свободѝ мꙋ́ки. 
И҆ ны́нѣ: Пречⷭ҇таѧ влⷣчце, наде́ждо тве́рдаѧ,  любо́вїю. пою́щыѧ тѧ̀, ꙗ҆́кѡ и҆́стиннꙋю бцⷣꙋ, сохранѝ. 
Та́же, Гдⷭ҇и поми́лꙋй. три́жды. Сла́ва, и҆ ны́нѣ: 
Сѣда́ленъ, гла́съ з҃: 
Распе́ншагосѧ на́съ ра́ди хрⷭ҇та̀ бг҃а, и҆ низло́жшаго  сме́рти держа́вꙋ, непреста́ннѡ молѝ бцⷣе дв҃о, да  сп҃се́тъ дꙋ́шы на́шѧ. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ и҆  препросла́вленъ. 
Въ недовѣ́дѣнїи и҆ печа́ли сы́й, и҆ въ бѣда́хъ,  пречⷭ҇таѧ, тѧ̀ призыва́ю те́плѣ ѿ се́рдца моегѡ̀:  предварѝ, и҆ и҆зба́ви мѧ̀, и҆ пода́ждь чⷭ҇таѧ,  оу҆тѣше́нїе мнѣ̀. 
Прегрѣше́нїй мно́гихъ, и҆ страсте́й треволнє́нїѧ  ѡ҆бꙋрева́ютъ мѧ̀, и҆ ко глꙋбинѣ̀ поги́бели низво́дѧтъ:  да́ждь мнѣ̀ рꙋ́кꙋ бцⷣе, и҆ сп҃сѝ, и҆ поми́лꙋй мѧ̀  си́лою твое́ю. 
Сла́ва: Твою̀ мт҃рь привождꙋ́ ти въ мл҃твꙋ сп҃се  чл҃вѣколю́бче: ю҆́же прїе́мъ и҆зба́ви мѧ̀ прегрѣше́нїй  и҆ бꙋ́дꙋщагѡ сꙋда̀, и҆ вѣ́чнꙋющагѡ и҆змѝ мꙋче́нїѧ. 
И҆ ны́нѣ: Оу҆мерщвле́нꙋ дꙋ́шꙋ стѧжа́въ лю́тыми  престꙋпле́ньми, тѧ̀ молю̀ влⷣчце, оу҆мори́вшꙋю а҆́дъ  ржⷭ҇тво́мъ твои́мъ, покаѧ́нїѧ ѡ҆́бразы ѡ҆живи́ мѧ. 
Пѣ́снь и҃ 
І҆рмо́съ: Вои́стиннꙋ сꙋ́щаго бг҃а, и҆ всѣ́хъ  сꙋщества̀ вино́внаго, хрⷭ҇та̀ превозно́симъ, и҆  славосло́вимъ во всѧ̑ вѣ́ки. 
Сп҃си́ мѧ пречⷭ҇таѧ, ѿ бѣ́дъ, и҆ тлѝ, и҆  страсте́й: къ тебѣ́ бо прибѣга́ю мое́й наде́ждѣ, и҆  бж҃е́ственномꙋ сп҃се́нїю. 
Въ ча́съ коне́чный, ѿ клевєтни́къ лю́тыхъ  и҆з̾е́мши влⷣчце дв҃о, къ бж҃е́ственномꙋ жили́щꙋ сама̀  наста́ви мѧ̀. 
Сла́ва: Возни́кни, ѽ дꙋшѐ! бцⷣѣ припа́дающи  возопі́й: наде́жде и҆ сп҃се́нїе всѣ́хъ, ѻ҆гнѧ̀  вѣ́чнагѡ и҆зба́ви мѧ̀. 
И҆ ны́нѣ: Є҆ди́нꙋ въ жена́хъ бл҃гослове́ннꙋю дв҃ꙋ  воспои́мъ, хрⷭ҇та̀ превозноша́юще и҆ славосло́вѧще во  всѧ̑ вѣ́ки. 
Пѣ́снь ѳ҃ 
І҆рмо́съ: Мт҃и бж҃їѧ и҆ дв҃а, ро́ждшаѧ, и҆ дв҃ствꙋющаѧ  па́ки, не є҆стества̀ дѣ́ло, но бж҃їѧ снизхожде́нїѧ:  тѣ́мъ ꙗ҆́кѡ є҆ди́нꙋ, бж҃їихъ чꙋде́съ сподо́бльшꙋюсѧ,  тѧ̀ при́снѡ велича́емъ. 
Бцⷣа прино́ситъ тѝ мольбꙋ̀ ѡ҆ мнѣ̀, влⷣко хрⷭ҇тѐ,  ю҆́же прїи́мъ, и҆зба́ви мѧ̀ ѿ всѧ́кїѧ мꙋ́ки. 
Всегда̀ молю́ тѧ влⷣчце: смире́ннꙋю и҆зба́ви дꙋ́шꙋ  мою̀, бꙋ́дꙋщагѡ сꙋда̀ и҆ мꙋ́ки. 
Сла́ва: Творца̀ моего̀ и҆ зижди́телѧ молѝ дв҃о,  стра́шнагѡ и҆зба́вити мѧ̀ сꙋда̀, и҆ жи́знь дарова́ти мѝ. 
И҆ ны́нѣ: Всенепоро́чнаѧ мт҃и дв҃о чⷭ҇таѧ, дꙋше́вныхъ  скве́рнъ и҆зба́ви твоѐ ста́до, тебѐ велича́ющее. 
Та́же, Досто́йно є҆́сть: Трист҃о́е. По Ѻ҆́ч҃е на́шъ:  тропарѝ и҆ про́чее ѻ҆бы́чно, и҆ ѿпꙋ́стъ. 
Въ сре́дꙋ оу҆́тра, 
по а҃-мъ стїхосло́вїи, сѣда́льны крⷭ҇тны, гла́съ з҃: 
Цр҃ковь вопїе́тъ тѝ хрⷭ҇тѐ бж҃е, въ пе́ѵкѣ, и҆  ке́дрѣ, и҆ кѷпарі́сѣ покланѧ́ющисѧ тебѣ̀: побѣ̑ды  вѣ̑рнымъ да́рꙋй, бцⷣы ра́ди, и҆ поми́лꙋй на́съ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
И҆́же менѐ ра́ди претерпѣ́вый, є҆́же на крⷭ҇тѣ̀  пригвожде́нїе, прїимѝ моѐ бо́дренное хвале́нїе хрⷭ҇тѐ  бж҃е, и҆ сп҃си́ мѧ. 
Сла́ва, и҆ ны́нѣ, крⷭ҇тобг҃оро́диченъ: Распе́ншагосѧ  на́съ ра́ди хрⷭ҇та̀ бг҃а, и҆ низложи́вшаго сме́рти  держа́вꙋ, непреста́ннѡ молѝ бцⷣе дв҃о, да сп҃се́тъ  дꙋ́шы на́шѧ. 
По в҃-мъ стїхосло́вїи, сѣда́льны крⷭ҇тны, гла́съ з҃: 
Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее  дре́во показа́лъ є҆сѝ хрⷭ҇тѐ, крⷭ҇та̀ твоегѡ̀,  попалѧ́ющее грѣхѝ человѣ́кѡвъ, и҆ просвѣща́ющее  сердца̀ пою́щихъ во́льное твоѐ распѧ́тїе: хрⷭ҇тѐ бж҃е,  сла́ва тебѣ̀. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Ѡ҆блада́ѧй безпло́тными си́лами, и҆ свѣ́дый дꙋшѝ  моеѧ̀ лѣ́ностное, крⷭ҇то́мъ твои́мъ сп҃си́ мѧ хрⷭ҇тѐ  бж҃е, ꙗ҆́кѡ чл҃вѣколю́бецъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Ра́дꙋйтесѧ пра́веднїи, да веселѧ́тсѧ  нбⷭ҇наѧ: на земли́ бо мч҃нцы подвиза́вшесѧ, врага̀  попра́ша: да и҆гра́етъ цр҃ковь побѣди́тєльнаѧ,  пра́зднꙋющи подвигополо́жникꙋ є҆ди́номꙋ, и҆  побѣдотво́рцꙋ хрⷭ҇тꙋ̀ бг҃ꙋ, подаю́щемꙋ мі́рови ве́лїю  млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Є҆гда̀ зрѧ́щи  тѧ̀ гдⷭ҇и дв҃а, распина́ема, пла́чꙋщи вопїѧ́ше тѝ:  воспѣва́ю твоѐ неизрече́нное, ѽ сн҃е мо́й,  долготерпѣ́нїе, и҆ є҆́же къ человѣ́кѡмъ кра́йнее и҆  бж҃е́ственное соше́ствїе. 
По г҃-мъ стїхосло́вїи сѣда́льны, гла́съ з҃: 
Распе́ншꙋсѧ тѝ влⷣко хрⷭ҇тѐ, вра́гъ свѧ́занъ  бы́сть, и҆ сме́рть оу҆мертви́сѧ: дꙋ́шы, ꙗ҆̀же во а҆́дѣ  въ преиспо́днихъ содержи́мыѧ, ѿ оу҆́зъ разрѣша́хꙋсѧ. 
И҆́же на́съ ра́ди во́льное прїе́мый распѧ́тїе,  сокрꙋшѝ врагѝ невѣ́дꙋщыѧ тѧ̀ бг҃а и҆́стиннаго, и҆  сп҃сѝ на́съ. 
Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а  твоегѡ̀ при́снѡ соблюда́еми дв҃о, прилѡ́гъ бѣсѡ́вскихъ  и҆збѣга́емъ: тѣ́мже тѧ̀ по до́лгꙋ воспѣва́юще  сла́вимъ, бцⷣе всепѣ́таѧ. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню,  [є҆гѡ́же краегране́сїе: Крⷭ҇тъ насажде́ный пре́лесть  и҆сто́ргїй.] Творе́нїе кѵ́ръ і҆ѡ́сифово. Гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Распѧ́тїе влⷣка поноша́емь терпи́тъ, человѣ́кѡвъ  ѿе́млѧ поношє́нїѧ, ꙗ҆́кѡ чл҃вѣколю́бецъ: копїе́мъ въ  ре́бра пробода́етсѧ, си́мъ закала́ѧ врага̀ бори́телѧ. 
Ꙗ҆́коже лꙋ́къ напрѧ́гъ крⷭ҇тъ тво́й млⷭ҇тиве,  стрѣла́ми оу҆ѧзви́лъ є҆сѝ гвозде́й сопротивобо́рца,  сп҃се, и҆ ѿ негѡ̀ дре́вле оу҆ѧзвлє́ныѧ человѣ́ки  и҆сцѣли́лъ є҆сѝ. 
Мч҃нченъ: Кровьмѝ ст҃ы́хъ, ме́рзкаѧ крове́й преста́ша  сквернє́нїѧ, і҆́дѡлѡмъ приноси̑маѧ: всѧ́ же землѧ̀  ѡ҆свѧти́сѧ, тѣ́хъ хвала́ми при́снѡ оу҆бл҃жа́ющи. 
Мч҃нченъ: Воспѣ́ша си̑лы нбⷭ҇ныѧ, земны́хъ зрѧ́ще въ  тѣлесѝ со безпло́тными борю́щихсѧ: ѿню́дꙋже  подвигополо́жникъ си́хъ вѣнцы̀ побѣ́ждшихъ вѣнча̀. 
Бг҃оро́диченъ: Раздра́сѧ рꙋкописа́нїе а҆да́мово,  вопїѧ́ше пречⷭ҇таѧ влⷣчца, копїе́мъ сн҃е прободе́нꙋ тѝ  бы́вшꙋ: тѣ́мже воспѣва́ю твоѐ страда́нїе, всѣ̑мъ  и҆сточи́вшее безстра́стїе, влⷣко. Дрꙋгі́й канѡ́нъ  прест҃ѣ́й бцⷣѣ: творе́нїе і҆ѡ́сифово. Гла́съ з҃: 
І҆рмо́съ то́йже. 
Пою́щыѧ бцⷣе, вели̑чїѧ твоѧ̑ любо́вїю, твоѧ̑ снабдѝ  лю́ди, и҆ ѿ вре́да и҆зба́ви: ты́ бо всѣ́хъ є҆сѝ  предста́тельница и҆ наста́вница, чⷭ҇таѧ, и҆  оу҆твержде́нїе. 
Во́дꙋ безсме́ртїѧ ро́ждши дв҃о, и҆сцѣле́нїѧ во́ды  на́мъ пода́ждь, всѧ̑ смертонѡ́сныѧ стра̑сти дꙋ́шъ на́шихъ  и҆ тѣле́съ ѡ҆мыва́ющи. 
Честно́е влⷣчце бг҃ора́дованнаѧ, селе́нїе ꙗ҆ви́ласѧ  є҆сѝ поче́тшагѡ є҆стество̀ пра́ѻтца: тѣ́мже тѧ̀  чⷭ҇таѧ, мо́лимъ, всѧ́кагѡ безче́стїѧ страсте́й и҆зба́ви  на́съ. 
Сл҃нце пра́вды ро́ждши мі́рови, тьмꙋ̀ ѿженѝ ѿ  воспѣва́ющихъ тѧ̀ вѣ́рою, ѻ҆трокови́це, во  свѣтоза́рнѣмъ твое́мъ се́мъ и҆ ст҃ѣ́мъ хра́мѣ,  всенепоро́чнаѧ. 
Пѣ́снь г҃ 
І҆рмо́съ: Въ нача́лѣ нб҃са̀, всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Пропны́й нб҃о ꙗ҆́кѡ ко́жꙋ, на дре́вѣ распросте́рлъ  є҆сѝ рꙋ́цѣ і҆и҃се, рꙋкѝ неꙋдержа́нїе а҆да́мова  грѣха̀ и҆сцѣлѧ́ѧ, ꙗ҆́кѡ млⷭ҇тивъ, и҆ и҆схища́ѧ всѣ́хъ  ѿ рꙋкѝ льсти́вагѡ борца̀. 
Тебѐ те́рнїемъ цр҃ю̀, лю́дїе законопрестꙋ́пнїи  вѣнчава́ютъ, сла́вою вѣнча́вшаго человѣ́ки, и҆  преслꙋша́нїѧ а҆да́мова те́рнїе и҆скорени́вшаго, хрⷭ҇тѐ,  и҆ насади́вшаго всѣ̑мъ бг҃оразꙋ́мїѧ прозѧбе́нїе. 
Мч҃нченъ: Є҆стество́мъ сꙋ́ще сме́ртни, безсме́ртїю въ  то́мъ поꙋчи́тисѧ и҆зво́листе премꙋ́дрїи: тѣ́мже ра̑ны и҆  скѡ́рби, мч҃нцы, гонє́нїѧ же, бїє́нїѧ, и҆ оу҆дѡ́въ  ѿсѣчє́нїѧ, всѧ̑ ра́дꙋющесѧ, претерпѣ́сте. 
Мч҃нченъ: Тве́рдымъ по́мысломъ, потреби́ти всѧ̑  претѧ́щаго льсти́ваго врага̀ вы̀ страда́льцы смири́сте,  смири́вшесѧ ѡ҆ хрⷭ҇тѣ̀, и҆ вознесо́стесѧ держа́вою  бж҃е́ственною, на того̀ воѡрꙋжи́вшесѧ. 
Бг҃оро́диченъ: Во́лею закла́наго а҆́гнца на стрⷭ҇ть  прише́дша, зрѧ́щи мт҃и и҆ а҆́гница, сле́зъ и҆сто́чники  пролива́еши, глаго́лющи: что̀ сїѐ ча́до свѧще́нное,  ка́кѡ оу҆мерщвлѧ́ешисѧ, ѡ҆живи́ти всѧ̑ оу҆ме́ршыѧ  промышлѧ́ѧ; 
И҆́нъ І҆рмо́съ то́йже. 
Да́ждь рабѡ́мъ твои̑мъ, чⷭ҇таѧ, сп҃си́тєльнаѧ  прошє́нїѧ, въ бж҃е́ственнѣмъ твое́мъ се́мъ хра́мѣ, въ  не́мже и҆сто́чникъ чꙋде́съ показа́ла є҆сѝ: и҆сточа́ѧ  при́снѡ наи́тїемъ бж҃е́ственнымъ, и҆ вѣ́чнагѡ и҆зба́ви  мꙋче́нїѧ. 
Млⷭ҇тей бе́зднꙋ хрⷭ҇та̀ па́че вины̀ и҆ сло́ва, да́телѧ  всѣ́хъ бл҃ги́хъ ро́ждши, чⷭ҇таѧ, бж҃е́ственный хра́мъ  тво́й се́й показꙋ́еши вои́стиннꙋ, ѡ҆сѣне́нїемъ твои́мъ  бж҃е́ственнымъ, всѧ́ческихъ страсте́й ѡ҆чище́нїе. 
Бл҃гослове́нъ пло́дъ твоегѡ̀ чре́ва, дв҃о бцⷣе  всѣ́хъ ра́досте: ра́дость бо всемꙋ̀ мі́рꙋ родила̀  є҆сѝ, и҆ весе́лїе вои́стиннꙋ, чл҃вѣколю́бца,  разгна́вши печа́ль грѣхо́внꙋю, бг҃оневѣ́сто. 
Ковче́же мы́сленный, ꙗ҆́же нетлѣ́ннꙋю ма́ннꙋ  ро́ждшаѧ мі́рꙋ вои́стиннꙋ, посредѣ̀ на́съ дв҃о прїидѝ  въ ча́съ се́й, и҆ всѧ́кїѧ на́съ и҆змѣнѝ скве́рны,  чи́стѣ тебѐ оу҆бл҃жа́ющихъ. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
На землѝ чл҃вѣ́къ ꙗ҆́вльсѧ, нбⷭ҇ныѧ человѣ́ки  соверши́лъ є҆сѝ, вознесе́нъ бы́въ на дре́во влⷣко,  всѧ̑ совозне́слъ є҆сѝ воспѣва́ющыѧ твоѧ̑ страда̑нїѧ. 
За сме́ртныхъ оу҆мира́еши животѐ, за непра́вєдныѧ  і҆и҃се мо́й пра́ведный, стрⷭ҇ть терпи́ши поно́снꙋю:  пое́мъ долготерпѣли́ве, безмѣ́рное бл҃гоꙋтро́бїе твоѐ. 
Мч҃нченъ: Ѕвѣре́й оу҆стремлє́нїѧ, врѣ̑нїѧ  ѻ҆́гнєннаѧ, рꙋ́къ же и҆ но́гъ ѿсѣчє́нїѧ,  и҆сторга̑нїѧ оу҆дѡ́въ, и҆ всѧ́ческꙋю и҆нꙋ́ю мꙋ́кꙋ  претерпѣ́сте мч҃нцы, хода́тайствꙋющꙋю бж҃е́ственное  наслажде́нїе. 
Мч҃нченъ: Ѿ тѣле́сныхъ конє́цъ страда́льцы, ко  хрⷭ҇тꙋ̀ всѣ́хъ бг҃ꙋ зовꙋ́ще, оу҆слы́шани бы́сте, и҆ на  ка́мень вознесо́стесѧ бж҃е́ственнагѡ ны́нѣ соверше́нїѧ. 
Бг҃оро́диченъ: Мольбꙋ̀ ѡ҆ на́съ къ воплоще́нномꙋ и҆з̾  тебѐ бцⷣе, сотворѝ, ꙗ҆́кѡ да ѡ҆брѧ́щемъ по́мощь во  вре́мѧ напа́сти, и҆̀же тогѡ̀ стра̑сти сла́вѧщїи. 
И҆́нъ І҆рмо́съ то́йже. 
Тѧ̀ а҆ввакꙋ́мъ го́рꙋ дре́вле возгласи́въ, пречⷭ҇таѧ  бцⷣе, добродѣ́тельми прїѡсѣне́ннꙋю, всѣ́хъ влⷣчце  ѡ҆сѣнѧ́ющꙋю, ѿ ѡ҆пале́нїѧ ѕло́бы нача́льнагѡ борца̀. 
Моле́нїе гдⷭ҇ꙋ принесѝ, воплоще́нномꙋ и҆з̾ твои́хъ  влⷣчце, пречⷭ҇тыхъ крове́й, сп҃стѝ лю́ди твоѧ̑ всѧ́кагѡ  вре́да, тебѐ по до́лгꙋ бл҃жа́щыѧ. 
Твоѧ̀ пресла́внаѧ сїѧ̀ бг҃обл҃года́тнаѧ цр҃ковь бы́сть  во и҆сцѣле́нїе дꙋ́шъ же и҆ тѣле́съ: оу҆ставлѧ́етъ бо  всѧ́кꙋ болѣ́знь, и҆ ѡ҆чища́етъ ѿ страсте́й вѣ́рнѡ  тебѐ бл҃жа́щыѧ. 
Посѣще́нїемъ твои́мъ дв҃о, сп҃сѝ те́плымъ и҆  чⷭ҇тны́мъ, всѣ́хъ съ любо́вїю прибѣга́ющихъ влⷣчце, къ  твоемꙋ̀ застꙋпле́нїю, посѣща́й и҆ дава́й ꙗ҆́же къ  жи́зни прошє́нїѧ. 
Пѣ́снь є҃ 
І҆рмо́съ: Гдⷭ҇и бж҃е мо́й, ѿ но́щи оу҆́треневавъ,  тебѣ̀ молю́сѧ: пода́ждь мѝ ѡ҆ставле́нїе прегрѣше́нїй  мои́хъ: и҆ къ свѣ́тꙋ твои́хъ повелѣ́нїй пꙋти̑ моѧ̑  напра́ви, молю́сѧ. 
Распѧ́тїе прїѧ́тъ во ѕлы́хъ ѿѧ́тїе, бж҃їй сло́ве,  же́лчи же вкꙋси́лъ є҆сѝ, сла́достнагѡ бра́шна го́рькїй  вре́дъ потреблѧ́ѧ. сла́ва мно́гомꙋ бл҃гоꙋтро́бїю твоемꙋ̀. 
И҆́же на крⷭ҇тѣ̀ воздви́женїемъ твои́мъ, всю̀ зе́млю  поколеба́лъ є҆сѝ бж҃е́ственною твое́ю держа́вою, и҆  и҆сцѣлѧ́еши є҆ѧ̀ влⷣко, сокрꙋшє́нїѧ, и҆ коле́блємаѧ  сердца̀ къ твоемꙋ̀ оу҆твержда́еши позна́нїю. 
Мч҃нченъ: Распросте́ръ велїа́ръ всю́дꙋ сѣ̑ти  ѕлѡ́бныѧ, но не ѡ҆б̾ѧ́лъ є҆́сть хрⷭ҇тѡ́вы мч҃нки:  крилѣ́ бо прїе́мше ѻ҆́гнєнныѧ, ко ѻ҆би́телємъ  бж҃е́ствєннымъ достиго́ша. 
Мч҃нченъ: Ма́нїемъ неѡскꙋ́днымъ ѿ бг҃а ѡ҆божа́еми  страстоте́рпцы, болѣ́зненныхъ мꙋче́нїй ѿню́дъ не  оу҆страши́стесѧ, ꙗ҆́коже и҆но́мꙋ стра́ждꙋщꙋ, си́це  премꙋ́дрїи са́ми пребы́сте. 
Бг҃оро́диченъ: Кі́има ѻ҆чи́ма воззрю̀, ѻ҆́ко  и҆зсꙋша́ющее всѧ̑ бє́здны, сн҃е мо́й, оу҆гаша́емое, на  крⷭ҇тѣ̀ ви́сѧщꙋ тѝ; чⷭ҇таѧ дв҃а вопїѧ́ше, рыда́ньми  себѐ смꙋща́ющи. 
И҆́нъ 
І҆рмо́съ: Но́щь несвѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ:  сегѡ̀ ра́ди къ тебѣ̀ оу҆́тренюю, и҆ воспѣва́ю твоѐ  бж҃ество̀. 
Ѡ҆тѧгче́нныхъ сно́мъ грѣхо́внымъ. чⷭ҇таѧ, бо́дры  творѧ́щи, ѻ҆ба́че же въ пречⷭ҇тнѣ́мъ хра́мѣ твое́мъ,  твое́ю бо́дренною бж҃е́ственною мл҃твою на́съ оу҆ще́дри,  бг҃оневѣ́сто. 
Да́ждь чⷭ҇таѧ, всѣ̑мъ на́мъ рꙋ́кꙋ по́мощи къ тебѣ̀  прибѣга́ющымъ, и҆ ѿмы́й всѧ́кїѧ ѕло́бы скве́рнꙋ, и҆  болѣ̑зни ѡ҆чи́сти мл҃твами твои́ми. 
Ꙗ҆́же бг҃а заче́нши во оу҆тро́бѣ дв҃и́честѣй, и҆  ро́ждши бцⷣе пречⷭ҇таѧ, тѧ̀ пою́щихъ и҆зба́ви всѧ́кагѡ  вѣ́чнагѡ ѡ҆сꙋжде́нїѧ. 
Въ хра́мъ тво́й вѣ́рою приходѧ́щихъ дꙋ́шы  ѡ҆бновлѧ́ютсѧ ѡ҆бетша́вшыѧ грѣхмѝ, и҆ по до́лгꙋ тѧ̀  всѝ пренепоро́чнаѧ, сла́вѧтъ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ  вопїю́ ти: и҆з̾ смертоно́сныѧ глꙋбины̀ возведи́ мѧ. 
И҆зба́вителю сы́й є҆ди́не, цѣ́нꙋ твою̀ вда́лъ є҆сѝ  сп҃си́тельнꙋю кро́вь, и҆ и҆скꙋпи́лъ є҆сѝ плѣнє́ныѧ  ны̀ пребл҃гі́й, и҆ твоемꙋ̀ роди́телю приве́лъ є҆сѝ,  оу҆би́въ крⷭ҇то́мъ хрⷭ҇тѐ, мꙋчи́телѧ. 
Невоздержа́нїемъ дре́вле паде́нїе лю́тое под̾ѧ́хъ,  хрⷭ҇то́съ же воздвиза́емь на дре́во, рꙋ́цѣ просте́ръ,  па́дшаго мѧ̀ воздви́же, и҆ оу҆ѧзви́всѧ во́лею, всѧ̑ моѧ̑  ꙗ҆́звы ꙗ҆́вѣ и҆сцѣлѝ. 
Мч҃нченъ: Дрема́нїемъ пре́лести ѿню́дъ не  воздрема́вшесѧ, всѧ́ко оу҆стремле́нїе оу҆спи́сте  мꙋчи́телей, мч҃нцы: и҆ и҆̀же пра́веднымъ прили́чнымъ  сно́мъ оу҆́спше бл҃же́ннїи, бо́дреннїи ѡ҆ всѣ́хъ  мл҃твєнницы бы́сте. 
Мч҃нченъ: Оу҆твержде́ни на ка́мени бж҃е́ственныхъ  хрⷭ҇то́выхъ повелѣ́нїй, вра́жїими ко́зньми непревра́тни  пребы́сте всесла́внїи мч҃нцы: и҆ того̀ нога́ми попра́сте  бг҃омꙋ́дреннѡ, къ бг҃ꙋ бг҃олѣ́пнѣ ше́ствꙋюще. 
Бг҃оро́диченъ: Ю҆́но ѻ҆троча̀ ражда́еши бцⷣе,  пре́жде вѣ̑къ безлѣ́тнѡ ѻ҆ц҃ꙋ̀ сразꙋмѣва́емаго,  ѡ҆бновлѧ́ющаго крⷭ҇то́мъ человѣ́чество, ѡ҆бетша́вшее  грѣхмѝ ѕлонача́льнагѡ совѣ́томъ, пренепоро́чнаѧ. 
И҆́нъ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се, поми́лꙋй на́съ. 
Є҆ди́на на́мъ сп҃се́нїѧ и҆сточи́ла є҆сѝ во́дꙋ,  є҆ди́на чⷭ҇таѧ, распале́нїе пре́лести и҆зсꙋши́вши,  ѡ҆роша́еши ра́зꙋмъ и҆́стинный рабѡ́мъ твои̑мъ. 
Ѡ҆дꙋшевле́нный бг҃а на́шегѡ гра́де, ста́до твоѐ ѿ  безбо́жныхъ ва̑рваръ, трꙋ́са же и҆ нꙋ́жди, и҆ всѧ́ческагѡ  и҆скꙋше́нїѧ свободѝ. 
Ꙗ҆́звы дꙋ́шъ на́шихъ, бцⷣе ѿженѝ, мл҃твъ твои́хъ  ѡ҆кропле́нїемъ, и҆ тѣлє́сныѧ недꙋ́ги: да бж҃е́ственными  гла́сы воспѣва́емъ тѧ̀. 
Ꙗ҆́же разрѣши́вшаѧ ѿ болѣ́зней дв҃о є҆́ѵꙋ,  ржⷭ҇тво́мъ твои́мъ пречⷭ҇тымъ ѻ҆трокови́це, разрѣши́ ми  болѣ̑зни стра̑стныѧ дꙋши́ же и҆ тѣлесѐ. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ и҆  препросла́вленъ. 
Неболѣ́зненнꙋю ѡ҆брѣ́те жи́знь пра́ѻтецъ, тебѣ̀  во́лею поболѣ́вшꙋ на крестѣ̀ и҆ ме́ртвꙋ бы́вшꙋ, и҆  ѕмі́ѧ оу҆мертви́вшꙋ, і҆и҃се хрⷭ҇тѐ многомлⷭ҇тиве. 
Зако́нныѧ клѧ́твы и҆зба́вихомсѧ всѝ: законода́вецъ бо  воздви́жесѧ на крⷭ҇тъ, бл҃гослове́нїе приснотекꙋ́щее и҆  бл҃года́ть, и҆ млⷭ҇ть, и҆ тлѣ́нїю и҆сточи́въ  потребле́нїе. 
Мч҃нченъ: Во́льными оу҆стремле́ньми пристꙋпа́юще къ  мꙋче́нїємъ мч҃нцы, во́лею пострада́вшаго воѡбража́хꙋ:  ѿ негѡ́же вѣнча́вшесѧ, со а҆́гг҃лы ны́нѣ  ликовствꙋ́ютъ. 
Мч҃нченъ: Тѣ́ло преда́вше разли̑чнымъ мꙋ́камъ  прехва́льнїи мч҃нцы, кро́вными пролїѧ́нїи безплѡ́тныѧ  врагѝ оу҆дави́сте, и҆ и҆сто́чники и҆сцѣле́нїй  и҆сточа́ете. 
Бг҃оро́диченъ: Ка́кѡ не воспла́чꙋсѧ сладча́йшее ча́до,  на крⷭ҇тѣ̀ зрѧ́щи тѧ̀; ка́кѡ не возрыда́ю непра́веднѡ  тебѐ стра́ждꙋща, сꙋдїѐ пра́веднѣйшїй; дв҃а мт҃и  вѣща́ше. 
И҆́нъ І҆рмо́съ то́йже. 
Ѻ҆́гнь ро́ждшаѧ бж҃е́ственный дв҃о, хвра̑стныѧ  попалѝ стра̑сти воспѣва́ющихъ тѧ̀ всепѣ́таѧ, и҆  свѣ́томъ ѡ҆зарѝ покаѧ́нїѧ всѣ́хъ, мо́лимсѧ. 
Нетлѣ́ннаѧ ѻ҆трокови́це, ѿ тлѝ на́съ и҆зба́ви:  бж҃їѧ пала́то ѡ҆дꙋшевле́ннаѧ, хра́мы на́съ покажѝ  бж҃е́ственнагѡ дх҃а, въ цр҃кви твое́й непреста́ннѡ  вѣ́рою пою́щихъ тѧ̀. 
Стрꙋи̑ и҆злива́еши и҆сцѣле́нїй всѣ̑мъ, и҆сто́чникъ  бо жи́зни родила̀ є҆сѝ: и҆ те́плою бцⷣе, мл҃твою  твое́ю, сїѐ твоѐ ста́до ѡ҆чи́сти ѿ скве́рны,  бг҃оневѣ́сто. 
Ѡ҆́бразы всѝ бж҃е́ственнагѡ твоегѡ̀ ржⷭ҇тва̀,  бж҃е́ственнїи прⷪ҇ро́цы ви́дѣвше, ра́достнѡ воспѣва́хꙋ,  вопїю́ще: препѣ́тый ѻ҆тцє́въ бж҃е бл҃гослове́нъ  є҆сѝ. 
Пѣ́снь и҃ 
І҆рмо́съ: Неѡпа́льнаѧ ѻ҆гню̀ въ сїна́и прича́щшаѧсѧ  кꙋпина̀ бг҃а ꙗ҆вѝ медленоѧзы́чномꙋ и҆ гꙋгни́вомꙋ  мѡѷсе́ови, и҆ ѻ҆́троки ре́вность бж҃їѧ трѝ  непребори̑мыѧ во ѻ҆гнѝ пѣвцы̀ показа̀: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Кро́вь и҆ вода̀ и҆сте́кшаѧ и҆з̾ ре́бръ твои́хъ сп҃се,  мі́ръ ве́сь ѡ҆бнови́ша, и҆ нетлѣ́нїе и҆сточи́ша:  жє́ртвы же мє́рзкїѧ и҆ проли́тїе скве́рныхъ крове́й  преста́ша. тѣ́мже тѧ̀ всѧ̑ дѣла̀ ꙗ҆́кѡ гдⷭ҇а пое́мъ,  и҆ превозно́симъ во всѧ̑ вѣ́ки. 
Вѣнце́мъ терно́вымъ оу҆вѧ́злсѧ є҆сѝ сп҃се, ѻ҆́цта  и҆ же́лчи вкꙋси́лъ є҆сѝ, и҆ ѡ҆плева́нъ бы́лъ є҆сѝ, и҆  бїе́нъ, воздви́глсѧ є҆сѝ на крⷭ҇тѣ̀, гво́здїе прїе́мъ,  и҆́миже сп҃се́нъ бы́въ а҆́зъ взыва́ю тѝ: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑  вѣ́ки. 
Мч҃нченъ: Ѿ неистощи́мыхъ сокро́вищъ и҆́стины,  пресвѣ́тлѡ ѡ҆богати́вшесѧ страда́льцы, всѧ́кꙋ нищетꙋ̀  ѡ҆плева́сте і҆́дѡльскꙋю, и҆ ѡ҆богати́телїе ни́щихъ  ꙗ҆ви́стесѧ, вопїю́ще: всѧ̑ дѣла̀ гдⷭ҇нѧ гдⷭ҇а по́йте,  и҆ превозноси́те є҆гѡ̀ во всѧ̑ вѣ́ки. 
Мч҃нченъ: Законоположє́нїѧ ѕлочести́выхъ небрегꙋ́ще,  ꙗ҆́коже ѻ҆́троцы, мч҃нцы, во ѻ҆́гнь горѧ́щъ вве́ржени  бы́сте, въ не́мже ро́сꙋ бж҃їю прохла́ждшꙋю ва́съ  ѡ҆брѣто́сте, вопїю́ще: всѧ̑ дѣла̀ гдⷭ҇нѧ гдⷭ҇а по́йте,  и҆ превозноси́те є҆го̀ во всѧ̑ вѣ́ки. 
Бг҃оро́диченъ: Зако́нный дре́вле тѧ̀ ковче́гъ  проѡбража́ше чⷭ҇таѧ, не скрижа̑ли внꙋ́трь носѧ́щъ, но  хрⷭ҇та̀ законода́вца, є҆го́же беззако́ннїи лю́дїе на  крⷭ҇тѣ̀ пригвозди́ша, на́съ вопїю́щихъ сп҃са́юща: всѧ̑  дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во  всѧ̑ вѣ́ки. 
И҆́нъ 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те  є҆го̀ во вѣ́ки. 
Чꙋде́съ бе́зднꙋ и҆сточа́ющи мі́рꙋ всепѣ́таѧ,  страсте́й на́шихъ стрꙋю̀ и҆зсꙋшѝ, и҆ ѡ҆ставле́нїѧ ро́сꙋ  и҆сточѝ на́мъ, вѣ́рою несꙋмнѣ́нною почита́ющымъ тѧ̀  дв҃о. 
И҆з̾ тебѐ сл҃нце пра́ведное возсїѧ̀, во тьмѣ̀  страсте́й сѣдѧ́щымъ, тебѐ свѣ́тъ содѣ́ла всепѣ́таѧ  чⷭ҇таѧ: тѣ́мже тѧ̀ по до́лгꙋ пои́мъ бцⷣе. 
Цр҃ковь всесвѣ́тлаѧ бж҃їѧ бы́вши, собира́ющыѧсѧ во  ст҃ѣ́мъ хра́мѣ твое́мъ рабы̑ твоѧ̑, дх҃а жили̑ща  покажѝ чⷭ҇таѧ, тебѐ славосло́вѧщыѧ во всѧ̑ вѣ́ки. 
Свѣ́томъ твоегѡ̀ ржⷭ҇тва̀ вселе́ннꙋю чꙋдолѣ́пнѡ  просвѣти́ла є҆сѝ бцⷣе, и҆́стиннаго бг҃а на рꙋкꙋ̀  твоє́ю носи́вши, просвѣща́ющаго при́снѡ вѣ́рою  зовꙋ́щыѧ: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те є҆го̀ во вѣ́ки. 
Пѣ́снь ѳ҃ 
І҆рмо́съ: Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ  па́ки, не є҆стества̀ дѣ́ло, но бж҃їѧ снизхожде́нїѧ:  тѣ́мъ ꙗ҆́кѡ є҆ди́нꙋ бж҃їихъ чꙋде́съ сподо́бльшꙋюсѧ,  тѧ̀ при́снѡ велича́емъ. 
Крѣ́пость вра́жїѧ ѿню́дъ ѡ҆скꙋдѣ̀, тебѣ̀ крѣ́пкѡ  на дре́вѣ си́льне возопи́вшꙋ къ пребезнача́льномꙋ  ѻ҆ц҃ꙋ̀ твоемꙋ̀, и҆ созва́вшꙋ расточє́нныѧ ѻ҆́вцы твоѧ̑  влⷣко хрⷭ҇тѐ, къ твоемꙋ̀ позна́нїю. 
Ꙗ҆́коже а҆́гнецъ воздви́глсѧ є҆сѝ влⷣко, на крⷭ҇тъ  во́лею, и҆схища́ѧ ѿ во́лка словє́сныѧ сп҃се, ѻ҆́вцы  твоѧ̑, и҆ во ѡ҆гра́дѣ твои́хъ повелѣ́нїй затворѧ́ѧ сїѧ̑  воспѣва́ющыѧ тѧ̀. 
Мч҃нченъ: Твои́хъ страсте́й подража́телїе ꙗ҆влѧ́еми  бл҃госла́внїи стрⷭ҇тоте́рпцы, многоѡбра̑зныѧ ви́ды мꙋ́къ  претерпѣ́ша чл҃вѣколю́бче: ѿню́дꙋже вѣнцы̀  оу҆лꙋчи́ша сла́вы, и҆ црⷭ҇твїѧ твоегѡ̀ хрⷭ҇тѐ  сподо́бишасѧ. 
Мч҃нченъ: Со́лнєчныѧ ѡ҆блистава́ютъ бл҃года̑ти,  просвѣща́юще вѣ̑рныѧ, чⷭ҇тны́хъ стрⷭ҇тоте́рпєцъ  достохва́льное торжество̀: ѿню́дꙋже и҆ и҆̀же сїѐ  при́снѡ соверша́ющїи, тьмы̀ прегрѣше́нїи лю́тыхъ  и҆збавлѧ́емсѧ. 
Бг҃оро́диченъ: Свѣ́тъ мы́сленный на крⷭ҇тѣ̀  ѡ҆блиста̀, тво́й пречⷭ҇таѧ сн҃ъ, и҆ нача́льники тьмы̀  ѡ҆бличѝ пренепоро́чнаѧ: со́лнечный помрачѝ свѣ́тъ, и҆  вѣ́рныхъ и҆сполнє́нїѧ чⷭ҇таѧ, просвѣти́лъ є҆́сть. 
И҆́нъ 
І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе, прїѧ́телище нестерпи́магѡ.  село̀ невмѣсти́магѡ зижди́телѧ твоегѡ̀, тѧ̀ велича́емъ. 
Сщ҃е́ннѣйши вы́шнихъ си́лъ ꙗ҆ви́ласѧ є҆сѝ, творца́  бо всѣ́хъ поро́ждши, мт҃и неискꙋсомꙋ́жнаѧ ст҃а́ѧ бцⷣе:  тѣ́мже тѧ̀ со а҆́гг҃лы сла́вимъ, непреста́ннѡ  воспѣва́юще вели̑чїѧ твоѧ̑. 
Ꙗ҆́кѡ просвѣща́емь зарѧ́ми бж҃е́ственнагѡ дх҃а,  го́рꙋ дв҃о зри́тъ тѧ̀ дре́вле присѣ́ннꙋю сщ҃е́ннѣйшїй  прⷪ҇ро́къ бцⷣе. тѣ́мже тѧ̀ со а҆́гг҃лы земні́и  оу҆бл҃жа́емъ, ꙗ҆́коже прорекла̀ є҆сѝ бг҃обл҃же́ннаѧ. 
Рꙋ́чка ꙗ҆ви́ласѧ є҆сѝ ма́ннꙋ бж҃е́ственнꙋю носѧ́щи,  лѣ́ствица ви́дѣна была̀ є҆сѝ человѣ́ки ѿ землѝ  возводѧ́щи, є҆ди́на неискꙋсомꙋ́жнаѧ дв҃о бцⷣе. тѣ́мже  тѧ̀ соше́дшесѧ вѣ́рнїи славосло́вимъ по до́лгꙋ  бг҃ора́дованнаѧ. 
Бы́вшаѧ бж҃ества̀ ѻ҆трокови́це селе́нїе, бы́вша мѧ̀  разбо́йникѡвъ дꙋшетлѣ́нныхъ верте́пъ, и҆ дѣ́лателище  всѧ́кагѡ беззако́нїѧ, ба́нею мѧ̀ сле́зъ ѡ҆мы́вши,  бж҃е́ственнагѡ дх҃а жили́ще ꙗ҆вѝ. 
Свѣ́тъ ро́ждшаѧ є҆ди́на предвѣ́чный, вѣ́чныѧ мѧ̀  тьмы̀ и҆зба́ви влⷣчце, и҆ просвѣтѝ дв҃о дꙋ́шꙋ мою̀,  страстьмѝ житїѧ̀ всю̀ ѡ҆мраче́ннꙋю, да любо́вїю при́снѡ  сла́влю тѧ̀. 
Та́же, Досто́йно є҆́сть: и҆ є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры крⷭ҇тны, гла́съ з҃: 
Влⷣка сы́й чл҃вѣколю́бче жизнода́вче, и҆скꙋпи́лъ  є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва  тебѣ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
На крⷭ҇тѣ̀ пригвозди́сѧ лоза̀ и҆́стиннаѧ, и҆  ѡ҆б̾има́ша ꙗ҆зы́цы ра́й съ разбо́йникомъ: сїѧ̀ сла́ва  цр҃ко́внаѧ, сїѐ бога́тство црⷭ҇твїѧ. пострада́вый на́съ  ра́ди, гдⷭ҇и, сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Свѣти̑ла ꙗ҆ви́шасѧ вселе́ннѣй  всехва́льнїи страстоте́рпцы хрⷭ҇тѡ́вы, вопїю́ще: гдⷭ҇и,  сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ: На дре́вѣ  пригвожде́на тѧ̀ во́лею, ꙗ҆́кѡ всенепоро́чнаѧ оу҆зрѣ̀  пла́чꙋщи поѧ́ше держа́вꙋ твою̀. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропа́рь, є҆ктенїа̀, и҆ ча́съ пе́рвый, и҆ про́чее, и҆  ѿпꙋ́стъ. 
Въ сре́дꙋ бл҃жє́нны, гла́съ з҃: 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ: хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧни́ мѧ гдⷭ҇и, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Распросте́рлъ є҆сѝ на крⷭ҇тѣ̀ дла̑ни, просте́ртїѧ  рꙋкѝ а҆да́мовы къ дре́вꙋ снѣ́дномꙋ, и҆справлѧ́ѧ  поползне́нїе ще́дре, ра́ди бл҃гости мно́гїѧ: тѣ́мже тѧ̀  сла́вимъ бл҃годѣ́телю гдⷭ҇и. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
На мѣ́стѣ тѧ̀ ло́бнѣмъ собо́ръ є҆вре́йскїй,  хрⷭ҇тѐ цр҃ю̀, распѧ̀, сокрꙋша́юща лꙋка́вагѡ гꙋби́тельнꙋю  главꙋ̀, и҆ и҆сточа́юща на́мъ ѿ ре́бръ ст҃ы́хъ твои́хъ  рѣ́ки ѡ҆ставле́нїѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Подо́бѧщесѧ хрⷭ҇тѡ́вымъ стрⷭ҇те́мъ честны̑мъ  и҆ сп҃си́тєльнымъ мч҃нцы прехва́льнїи, претерпѣ́сте  мꙋ̑ки многови̑дныѧ, и҆ къ безсме́ртїю преидо́сте вкꙋ́пѣ:  тѣ́мже бл҃жи́ми є҆стѐ. 
Сла́ва: Соблюдѝ, ѽ трⷪ҇це ст҃а́ѧ! пою́щыѧ тѧ̀ рабы̑  твоѧ̑, оу҆крѣпѝ си́лою крⷭ҇та̀, и҆ къ вы́шнемꙋ гра́дꙋ  ходи́ти напра́ви на́съ: и҆дѣ́же и҆ бы́вше, ѡ҆брѧ́щемъ  млⷭ҇ть. 
И҆ ны́нѣ: Распина́ема и҆з̾ тебѐ ро́ждшагосѧ зрѧ́щи,  слезѧ́ще, оу҆тро́бою смꙋща́ющисѧ, мт҃и чⷭ҇таѧ: ка́кѡ  сїѧ̑ во́лею стра́ждеши сн҃е, зовꙋ́щи, хотѧ̀  человѣ́чество ѿ страсте́й и҆зба́вити; 


Въ сре́дꙋ ве́чера, 
на Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ, гла́съ  з҃: 
Подо́бенъ: Не ктомꙋ̀ возбранѧ́еми є҆смы̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Бг҃оразꙋ́мїѧ сла́внїи а҆пⷭ҇ли ра́ломъ воздѣ́лавше  зе́млю всю̀, вѣ́рныхъ мно́жество возрасти́сте. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Страсте́й мои́хъ разрꙋши́те зи́мꙋ, и҆ тишинꙋ́ ми  возсїѧ́йте, чи́стагѡ проли́тїѧ, бл҃же́ннїи а҆пⷭ҇ли. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Ꙗ҆́кѡ оу҆ч҃нцы̀ сло́ва, ѿ несмы́сльства  приведо́сте къ ра́зꙋмꙋ бж҃їю ꙗ҆зы́кѡвъ собо́ры. 
Та́же въ мине́и стїхи̑ры ст҃о́мꙋ. Сла́ва, ст҃о́мꙋ,  а҆́ще и҆́мать: И҆ ны́нѣ, бг҃оро́диченъ гла́са. А҆́ще ли  нѣ́сть мине́и: и҆́ны стїхи̑ры ст҃о́мꙋ и҆ вели́комꙋ  чꙋдотво́рцꙋ нїкола́ю, гла́съ з҃: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ꙗ҆́коже пре́жде и҆зба́вилъ є҆сѝ ѻ҆́тче, воевѡ́ды  оу҆мре́ти и҆мꙋ́щыѧ, мл҃твами твои́ми нїко́лае, та́кожде  и҆ ны́нѣ на́съ сп҃сѝ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
И҆̀же вѣ́рою и҆ любо́вїю всѧ̑ призыва́ющыѧ, и҆  пою́щыѧ тѧ̀ всебл҃же́нне ст҃и́телю нїко́лае, и҆зба́ви  печа́лей. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Гла́да и҆ гꙋби́тельства, трꙋ́са и҆ скорбе́й, и҆  всѧ́кїѧ нꙋ́жды свободѝ рабы̑ твоѧ̑, ст҃и́телю премꙋ́дре  нїко́лае. 
Сла́ва, и҆ ны́нѣ, бг҃оро́диченъ: Мольбꙋ̀ принесѝ  твои́хъ ра̑бъ къ твоемꙋ̀ сн҃ꙋ всечⷭ҇таѧ, да сп҃се́тъ  всѧ̑, ꙗ҆̀же созда̀. 
Та́же, Свѣ́те ти́хїй: Прокі́менъ днѐ. 
На стїхо́внѣ стїхи̑ры а҆пⷭ҇льски, гла́съ з҃: 
А҆пⷭ҇ли сла́внїи, столпѝ цр҃ко́внїи, и҆́стины  проповѣ̑дницы, свѣти̑ла сꙋ́ще свѣ̑тлаѧ, вы̀ ѻ҆гне́мъ  дх҃о́внымъ всѧ́кꙋ пре́лесть попали́сте, человѣ́ческїй  ро́дъ вѣ́рою просвѣти́сте. тѣ́мже мо́лимъ вы̀: моли́те  сп҃са и҆ бг҃а на́шего, оу҆мири́ти мі́ръ, и҆ сп҃стѝ  дꙋ́шы на́шѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
А҆пⷭ҇ли хрⷭ҇тѡ́вы, дѣ́латели сп҃сѡвы, крⷭ҇тъ оу҆́бѡ  ꙗ҆́коже ра́ло на ра́мѣхъ носѧ́ще, ѡ҆лѧдѣ́вшꙋю зе́млю  і҆́дѡльскою пре́лестїю ѡ҆чи́стивше, и҆ вѣ́ры сло́во  всѣ́ѧсте: досто́йнѡ почита́еми є҆стѐ ст҃і́и хрⷭ҇тѡ́вы  а҆пⷭ҇ли. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Всехва́льнїи мч҃нцы, ѻ҆вча́та дх҃ѡ́внаѧ,  всесожжє́нїѧ словє́снаѧ. жє́ртвы прїѧ́тны,  бл҃гоꙋго́дны бг҃ови, ва́съ ни землѧ̀ сокры̀, но нб҃о  прїѧ́тъ. вы̀, а҆́гг҃лѡмъ соприча̑стницы бы́сте. съ  ни́миже моли́те, мо́лимъ вы̀, сп҃са и҆ бг҃а на́шего,  оу҆мири́ти мі́ръ, и҆ сп҃стѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Є҆ди́нꙋ по  ржⷭ҇твѣ̀ пречⷭ҇тꙋю дв҃ꙋ воспои́мъ, ꙗ҆́кѡ мт҃рь бг҃а  сло́ва, глаго́люще: сла́ва тебѣ̀. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Въ сре́дꙋ на повече́рїи, 
канѡ́нъ прест҃ѣ́й бцⷣѣ, гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Вода́ми живото́чными дв҃о, напо́й и҆ста́ѧвшꙋю дꙋ́шꙋ  мою̀ зно́емъ грѣхо́внымъ, ꙗ҆́кѡ да кла́съ плодоно́сенъ  возращꙋ̀ чⷭ҇таѧ, бж҃е́ственнагѡ оу҆миле́нїѧ. 
Ѡ҆дожди́ ми чⷭ҇таѧ, ка̑пли оу҆миле́нїѧ щедро́тными  ка́плѧми, и҆́миже ѿмы́ю ѻ҆трокови́це, всю̀ дꙋше́внꙋю  скве́рнꙋ, ѿ невнѧ́тїѧ є҆́й прибы́вшꙋю. 
Сла́ва: Ты̀ содѣ́телѧ твоего̀ во оу҆тро́бѣ  прїе́мши, без̾ тлѝ родила̀ є҆сѝ, млⷣнца бг҃а сꙋ́ща  бы́вшаго, стра́ннѡ чꙋ́до, рабо̀ и҆ мт҃и є҆сѝ, влⷣчце  безневѣ́стнаѧ. 
И҆ ны́нѣ: И҆зба́вителѧ человѣ́ческомꙋ ро́дꙋ. и҆  свободи́телѧ и҆ сп҃са, хрⷭ҇та̀ на́мъ родила̀ є҆сѝ, дв҃о  мт҃и пречⷭ҇таѧ: тѣ́мже ꙗ҆́вѣ тѧ̀ зна́юще, хода́таицꙋ  жи́зни вѣ́чныѧ сла́вимъ. 
Пѣ́снь г҃ 
. І҆рмо́съ: Въ нача́лѣ нб҃са̀ всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ всю̀ си́лꙋ и҆́хъ, на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Тѣле́снꙋю багрѧни́цꙋ ѿ твои́хъ пречⷭ҇тыхъ крове́й  ѡ҆багри́въ цр҃ь всѣ́хъ, и҆ сїю̀ носи́въ кромѣ̀ тлѣ́нїѧ  є҆стество́мъ, бг҃ъ же и҆ чл҃вѣ́къ, ѿ тебѐ про́йде  дв҃о, и҆мѣ́ѧ црⷭ҇тво неизмѣ́нно. 
Ꙗ҆́кѡ сокро́вище бл҃ги́хъ, и҆ неизрече́нныхъ дв҃о,  да́нное всѣ̑мъ ѿ бг҃а, подае́ши на́мъ незави́стное  бл҃года́ти, чꙋдє́сныѧ да́ры, въ напа́стехъ и҆ бѣда́хъ  и҆ въ не́мощехъ, молѧ́щымсѧ тѝ. 
Сла́ва: Тѧ̀ данїи́лъ чꙋ́дный прови́дѧ го́рꙋ чⷭ҇таѧ,  ѿ неѧ́же ка́мень ѿсѣче́сѧ хрⷭ҇то́съ, сокрꙋшѝ  бѣсѡ́вскїѧ и҆стꙋка́ны. тѣ́мже ꙗ҆́кѡ всѣ́хъ до́брыхъ  пѣсносло́вимъ винꙋ̀, и҆зба́влени ржⷭ҇тво́мъ твои́мъ. 
И҆ ны́нѣ: Бг҃огла́сный тѧ̀ нѣ́когда прови́дѣ  сви́токъ, въ не́мже сло́во написа́сѧ чⷭ҇таѧ, пе́рстомъ  ѻ҆́ч҃имъ. тѣ́мже моли́сѧ въ кни́зѣ написа́ти мѧ̀  жи́зни, лꙋка́вое писа́нїе грѣхѡ́въ мои́хъ растерза́вши. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Мл҃твꙋ къ ро́ждшемꙋсѧ и҆з̾ тебѐ бцⷣе, сотворѝ,  ꙗ҆́кѡ да ѡ҆брѧ́щемъ по́мощь во вре́мѧ ѡ҆бстоѧ́нїѧ, и҆̀же  стра̑сти тогѡ̀ сла́вѧщїи. 
Мѵ́ро и҆з̾ тебѐ прест҃а́ѧ чⷭ҇таѧ, и҆злїѧ́вшеесѧ,  содѣ́тель є҆стества̀, бл҃гово́нїѧ и҆спо́лни всѧ́чєскаѧ  бж҃е́ственными разꙋмѣ́ньми, и҆ смра́днꙋю ле́сть прогна̀. 
Сла́ва: Ꙗ҆́кѡ мы́сленнꙋю лѣ́ствицꙋ чⷭ҇таѧ,  поставле́й тѧ̀ сꙋ́щымъ на землѝ хрⷭ҇то́съ бг҃ъ, тобо́ю  къ нбⷭ҇нымъ бж҃е́ствєннымъ дѣѧ́нїємъ вѣ̑рныѧ  возво́дитъ, ꙗ҆́кѡ млⷭ҇рдъ. 
И҆ ны́нѣ: Ѡ҆тѧгче́нъ вре́менемъ мно́гимъ  грѣхо́внымъ, бл҃га́ѧ, зовꙋ́ ти: ѡ҆чище́нїе мѝ ꙗ҆ви́сѧ,  бг҃а ро́ждшаѧ, мі́ра взе́млющаго прегрѣшє́нїѧ. 
Пѣ́снь є҃ 
І҆рмо́съ: Гдⷭ҇и бж҃е мо́й, ѿ но́щи оу҆́треневавъ  тебѣ̀ молю́сѧ: пода́ждь мѝ ѡ҆ставле́нїе прегрѣше́нїй  мои́хъ, и҆ къ свѣ́тꙋ твои́хъ повелѣ́нїй пꙋти̑ моѧ̑  напра́ви, молю́сѧ. 
Мт҃и чл҃вѣколю́бца и҆ бг҃а, препѣ́таѧ бцⷣе, вѣ́рою  тѧ̀ и҆ любо́вїю пѣ́сньми восхвалѧ́ющемꙋ при́снѡ,  ѡ҆чище́нїе твои́ми мольба́ми прегрѣше́нїй мои́хъ  низпослѝ мнѣ̀. 
Пречⷭ҇таѧ бцⷣе, прїѧ́телище сꙋ́щи неизмѣ́ннагѡ  свѣ́та, и҆ хра́мъ бж҃е́ственныѧ зарѝ, мою̀ дꙋ́шꙋ  ѡ҆мраче́ннꙋю, свѣ́томъ твои́мъ просвѣтѝ, молю́сѧ. 
Сла́ва: Гдⷭ҇и бж҃е мо́й, и҆́же бы́ти человѣ́къ  и҆зво́ливый, молю́сѧ тѝ: бл҃говолѝ сп҃стѝ мѧ̀  блꙋ́днаго, ра́ди чи́стѡ ро́ждшїѧ тѧ̀ дв҃ы, и҆ чⷭ҇тыѧ  ѻ҆трокови́цы. 
И҆ ны́нѣ: Влⷣчце бг҃ома́ти, мои́хъ прегрѣше́нїй  пода́ждь проще́нїе, ꙗ҆́же жи́знь ѵ҆поста́снꙋю мі́рови  ро́ждшаѧ пренепоро́чнаѧ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на  хрⷭ҇тѐ, вопїю̀ тѝ: и҆з̾ смертоно́сныѧ глꙋбины̀  возведи́ мѧ. 
Ѿ тлѝ сме́рти, и҆ є҆́же ѿ а҆да́ма грѣха̀,  твои́мъ и҆зба́вихомсѧ бцⷣе, безсѣ́меннымъ ржⷭ҇тво́мъ:  бг҃ъ бо вкꙋ́пѣ и҆ человѣ́къ є҆ди́ный, то́йже и҆ сн҃ъ  сы́й, и҆збавле́нїе согрѣше́нїй вѣ̑рнымъ да́рꙋѧ. 
Мои́хъ прегрѣше́нїй влⷣчце, раздерѝ рꙋкописа́нїе,  въ кни́зѣ мѧ̀ сп҃се́нныхъ написа́вши, бж҃е́ственными  мл҃твами твои́ми: ꙗ҆́кѡ да во хвале́нїи тѧ̀ пою̀,  ст҃ѣ́йшꙋю херꙋві̑мъ сꙋ́щꙋю. 
Сла́ва: Ѿриновє́нныѧ дре́вле, пра́веднымъ твои́мъ  сꙋдо́мъ хрⷭ҇тѐ, ѿ твоегѡ̀ лица̀, призва́лъ є҆сѝ  плотски́мъ прише́ствїемъ, ꙗ҆́кѡ млⷭ҇рдъ. и҆ ны́нѣ  бл҃же, согрѣ́шшыѧ ны̀ прїимѝ, и҆ ѿ ѕѡ́лъ премѣнѝ. 
И҆ ны́нѣ: Ѡ҆чище́нїе ро́ждшꙋю, и҆ грѣ́шникѡвъ  бл҃года́телѧ дв҃о пречⷭ҇таѧ, молю̀ тѧ̀: вины̑  безмѣ́рныхъ прегрѣше́нїй мои́хъ разрѣшѝ мт҃рнею  твое́ю мл҃твою: и҆́маши бо ꙗ҆́кѡ мт҃и къ сн҃ꙋ, є҆́же  мощѝ. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ з҃: 
Под̾ кро́въ тво́й всѝ земноро́днїи прибѣга́емъ,  и҆зба́ви вѣ́чнꙋющагѡ ѻ҆гнѧ̀ дꙋ́шы на́шѧ, бл҃га́ѧ. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ и҆  препросла́вленъ. 
Ѡ҆тѧгче́нный оу҆́мъ мо́й сно́мъ, всенепоро́чнаѧ, ко  бл҃ги̑мъ дѣ́ланїємъ воздви́гни: ꙗ҆́кѡ да оу҆бл҃жа́ю  тѧ̀ чⷭ҇тнѣ́йшꙋю всѧ́кїѧ тва́ри. 
Ю҆́нїи трїѐ ѻ҆́троцы посредѣ̀ пе́щи твоѐ  проѡбража́хꙋ ржⷭ҇тво̀: не ѡ҆пали́сѧ оу҆́бѡ, ѻ҆́гнь  ро́ждши чⷭ҇таѧ. тѣ́мже вє́щныѧ мѝ стра̑сти се́рдца  попалѝ. 
Сла́ва: Въ жена́хъ тѧ̀ кра́снꙋ и҆ добрꙋ̀ прекра́сный  гдⷭ҇ь оу҆разꙋмѣ́въ, и҆з̾ тебѐ воплоти́сѧ. того̀  оу҆̀бо молѝ прест҃а́ѧ ѻ҆трокови́це, сп҃сти́ мѧ. 
И҆ ны́нѣ: Бж҃е́ственнаѧ роса̀ и҆з̾ тебѐ проше́дши,  и҆ста́ѧвшыѧ зно́емъ грѣхо́внымъ, ѡ҆роша́етъ  пренепоро́чнаѧ. Тѣ́мже тѧ̀ молю̀, и҆ста́ѧвшꙋю дꙋ́шꙋ мою̀  ѡ҆росѝ. 
Пѣ́снь и҃ 
І҆рмо́съ: Неѡпа́льнаѧ ѻ҆гню̀ въ сїна́и прича́щшаѧсѧ  кꙋпина̀ бг҃а ꙗ҆вѝ, медленоѧзы́чномꙋ и҆ гꙋгни́вомꙋ  мѡѷсе́ови, и҆ ѻ҆́троки ре́вность бж҃їѧ трѝ  непребори̑мыѧ во ѻ҆гнѝ пѣвцы̀ показа̀, всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Неѡпа́льна ѻ҆гне́мъ въ сїна́и бесѣ́довавши кꙋпина̀,  твоѐ показꙋ́ѧ стра́нно ржⷭ҇тво̀ бг҃ови́дцꙋ мѡѷсе́ю.  тѣ́мже оу҆ди́вльсѧ стра́нномꙋ ржⷭ҇твꙋ̀ твоемꙋ̀ чⷭ҇таѧ,  ра́дꙋѧсѧ вопїѧ́ше: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те є҆го̀ во вѣ́ки. 
Оу҆мерщвле́ный мо́й оу҆́мъ грѣхо́мъ, ꙗ҆́же живо́тъ  ро́ждшаѧ чⷭ҇таѧ дв҃о, ѡ҆животворѝ, и҆ сп҃сѝ къ бг҃ꙋ  премѣнє́нїи твои́ми мт҃рними, при́снѡ мѧ̀ пою́ща: всѧ̑  дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во  вѣ́ки. 
Сла́ва: И҆мѣ́ю тѧ̀ чⷭ҇таѧ, въ нощѝ и҆ во днѝ  храни́тельницꙋ неѿстꙋ́пнꙋ, ѿ мы́сленныхъ и҆ ви́димыхъ  вра̑гъ, ника́коже навѣ́та ѕла̀ и҆ лꙋка́ва оу҆жаса́юсѧ,  поѧ̀ хрⷭ҇тꙋ̀: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те є҆го̀ во всѧ̑ вѣ́ки. 
И҆ ны́нѣ: Ѿ своегѡ̀ чл҃вѣколю́бїѧ, сн҃ъ тво́й  бцⷣе, ꙗ҆́кѡ бл҃гъ преклонѧ́емь, тѧ̀ подадѐ по́мощь на  врагѝ, и҆ цѣльбꙋ̀ страсте́й вѣ́рою зовꙋ́щымъ: всѧ̑  дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во  всѧ̑ вѣ́ки. 
Пѣ́снь ѳ҃ 
І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе: прїѧ́телище нестерпи́магѡ,  село̀ невмѣсти́магѡ зижди́телѧ твоегѡ̀, тѧ̀ велича́емъ. 
Неѡкра́домое бога́тство дв҃ства твоегѡ̀, мт҃и пло́тїю  ꙗ҆ви́ласѧ є҆сѝ вседержи́телѧ, невѣ́сто  неискꙋсомꙋ́жнаѧ дв҃о бцⷣе, воспита́вши, ꙗ҆́кѡ  младе́нца, пита́ющаго ꙗ҆́кѡ зижди́телѧ ве́сь мі́ръ, и҆  ѡ҆свѧща́юща. 
Чл҃вѣколю́бнѣйшее сло́во ро́ждши дв҃о, грѣхѝ мі́ра  взе́млющее, сего̀ молѝ, на́мъ низпосла́ти грѣхѡ́въ  разрѣше́нїе, вѣ́рою несꙋмнѣ́нною по до́лгꙋ тѧ̀  бл҃жа́щымъ. 
Сла́ва: Грѣхолюби́въ сы́й, трепе́щꙋ и҆ бою́сѧ, да не  внеза́пꙋ коне́цъ житїѧ̀ дости́гнетъ мѧ̀ чⷭ҇таѧ влⷣчце,  всѣ́хъ ѡ҆би́димыхъ предста́тельнице, и҆ ѡ҆́бразы мѧ̀  покаѧ́нїѧ оу҆крѣпи́ти ны́нѣ оу҆моле́на бꙋ́ди. 
И҆ ны́нѣ: Да не во ѻ҆́гнь по́слеши мѧ̀,  оу҆гото́ванный мнѣ̀, мо́литъ тѧ̀ дв҃а, ро́ждшаѧ тѧ̀, и҆  бж҃е́ственный безпло́тный ли́къ, а҆пⷭ҇ли, прⷪ҇ро́цы,  мч҃нцы и҆ сщ҃еннонача́льницы, и҆ дꙋ́си првⷣныхъ,  всеще́дрый и҆ многомлⷭ҇тиве. 
Та́же, Досто́йно є҆́сть: и҆ покло́нъ. Трист҃о́е. По  Ѻ҆́ч҃е на́шъ: тропа́рь, и҆ про́чее по ѻ҆бы́чаю, и҆  ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи, сѣда́льны а҆пⷭ҇льски, гла́съ  з҃: 
Дѣ́латели селꙋ̀ твоемꙋ̀ ꙗ҆ви́лъ є҆сѝ а҆пⷭ҇лы твоѧ̑  сло́ве, посѣка́ющыѧ і҆́дѡлы: тѣ́мже тѧ̀ влⷣкꙋ во  ꙗ҆зы́цѣхъ проповѣ́давше, бл҃гоче́стнѡ возвели́чиша. 
Сті́хъ: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. 
Земны́ѧ на землѝ сла́вы не возлюби́сте сла́внїи, бг҃а  нбⷭ҇нагѡ человѣ́кѡмъ проповѣ́давше, томꙋ̀ всѣ́хъ  приведо́сте. 
Сла́ва, и҆ ны́нѣ, бг҃оро́диченъ: А҆́ще и҆ мт҃рь тѧ̀  тва́рь позна̀, но дв҃ꙋ тѧ̀ зижди́тель показа́лъ є҆́сть:  родила́ бо є҆сѝ пло́тїю хрⷭ҇та̀ бг҃а, сп҃са́ющаго дꙋ́шы  на́шѧ. 
По в҃-мъ стїхосло́вїи, сѣда́льны, гла́съ з҃: 
Ꙗ҆́кѡ на́шегѡ сп҃се́нїѧ ѡ҆корми́тели премꙋ̑дрыѧ  а҆пⷭ҇ли хрⷭ҇та̀ бг҃а, пѣ́ньми и҆ пѣ́сньми по до́лгꙋ  почти́мъ: ті́и бо пре́лести нече́стїе ѿгна́вше, мі́ръ  сп҃со́ша, ꙗ҆́кѡ самови́дцы сло́ва, и҆ слꙋги̑, и҆ дрꙋ́зи,  и҆ бра́тїѧ бы́вше. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе же  рꙋкꙋ̀ є҆гѡ̀ возвѣща́етъ тве́рдь. 
Прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы  и҆сповѣ́даша, и҆ мы̀ вѣ́ровахомъ: ꙗ҆́кѡ ты̀ є҆сѝ  хрⷭ҇то́съ сн҃ъ бж҃їй, и҆зба́витель мі́ра. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Мч҃нцы твоѝ гдⷭ҇и, врага̀ побѣди́ша, и҆  пре́лесть і҆́дѡльскꙋю посрами́ша, воѡрꙋжи́вшесѧ крⷭ҇та̀  твоегѡ̀ си́лою: тѣ́мже и҆ со а҆́гг҃лы воспѣва́юще тѧ̀,  вопїю́тъ побѣ́днꙋю пѣ́снь, славосло́вѧще тѧ̀ хрⷭ҇тѐ.  тѣ́хъ мл҃твами пода́ждь дꙋша́мъ на́шымъ ѡ҆чище́нїе и҆  ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ра́дꙋйсѧ, и҆з̾  неѧ́же непрело́жнѡ сло́во пло́ть бы́сть, и҆ всели́сѧ въ  ны̀: ра́дꙋйсѧ чⷭ҇таѧ, а҆пⷭ҇лѡвъ и҆ мч҃нкѡвъ ра́дованїе,  и҆ на́съ вѣ́рныхъ сп҃се́нїе: ра́дꙋйсѧ мт҃и хрⷭ҇та̀ бг҃а. 
По г҃-мъ стїхосло́вїи сѣда́льны, гла́съ з҃: 
Подо́бенъ: Пло́дъ чре́ва: 
Оу҆ч҃нцы̀ гдⷭ҇ни всехва́льнїи, и҆̀же подсо́лнечнꙋю  всю̀ ꙗ҆́кѡ свѣти̑ла ѡ҆зари́вше, во тьмѣ̀ страсте́й мѧ̀  и҆ прегрѣше́нїй сꙋ́ща, просвѣти́тисѧ мѝ, моли́те. 
Свѣти̑ла вы̀ сꙋ́ще мі́рꙋ, гдⷭ҇ни а҆пⷭ҇ли,  ѡ҆блистава́ете при́снѡ сло́во вѣ̑рнымъ, ѿгонѧ́юще  ѕѣ́льнѣ пре́лести мглꙋ̀. тѣ́мже и҆ просвѣща́ете  ꙗ҆зы́ки креще́нїемъ, ꙗ҆́кѡ проповѣ̑дницы трⷪ҇цы сꙋ́ще,  при́снѡ почита́емїи. 
Сла́ва, и҆ ны́нѣ, бг҃оро́диченъ: Ꙗ҆́же мі́рꙋ  ра́досте дв҃о твоего̀ сн҃а непреста́ннѡ со а҆пⷭ҇лы молѝ,  проще́нїе дарова́ти на́шихъ прегрѣше́нїй, и҆ житїѧ̀  и҆справле́нїе. 
Канѡ́нъ ст҃ы̑мъ сла̑внымъ и҆ всехва̑льнымъ а҆пⷭ҇лѡмъ.  Творе́нїе ѳеофа́ново. Гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Ма́нїемъ къ бж҃е́ственномꙋ бг҃ови́дни бы́вше, бо́ги  сокрꙋши́сте безбо́жныхъ, и҆ къ бж҃е́ственнѣй всѣ́хъ  воздвиго́сте любвѝ, вѣ́ровавшихъ бг҃ꙋ всечестні́и.  [Два́жды.] 
Со́ль ꙗ҆́коже бы́вше всеѧ̀ землѝ, бг҃оглаго́ливїи  гдⷭ҇ни а҆пⷭ҇ли, согни́тїе всѐ оу҆ста́вите се́рдца  моегѡ̀, и҆ ѡ҆бꙋѧ́вшее лю́тѣ и҆сцѣли́те. 
Всѣ́хъ сꙋдїѧ̀ пра́веднѣйшїй, є҆гда̀ хо́щетъ во  второ́е прише́ствїе съ ва́ми сѣ́сти бж҃е́ственнїи  а҆пⷭ҇ли, тогда̀ всѧ́кагѡ ѡ҆сꙋжде́нїѧ на́съ и҆зба́вите. 
Бг҃оро́диченъ: Пречⷭ҇таѧ бцⷣе, со безпло́тными  а҆́гг҃лы, и҆ прⷪ҇рѡ́ки, и҆ мч҃нки и҆ а҆пⷭ҇лы молѝ:  ꙗ҆́кѡ да ѡ҆ставле́нїе прегрѣше́нїй прїи́мемъ дв҃о, и҆  бога́тꙋю млⷭ҇ть. 
Дрꙋгі́й канѡ́нъ ст҃о́мꙋ и҆ вели́комꙋ чꙋдотво́рцꙋ  нїкола́ю. [є҆гѡ́же краегране́сїе: Прїимѝ моле́нїе  седмо́е нїко́лае.] Творе́нїе і҆ѡ́сифово. Гла́съ з҃: 
І҆рмо́съ: Поспѣ́шествовавшемꙋ бг҃ꙋ во є҆гѵ́птѣ  мѡѷсе́ови, и҆звестѝ і҆и҃лѧ, томꙋ̀ є҆ди́номꙋ пои́мъ,  ꙗ҆́кѡ просла́висѧ. 
Просла́влено на землѝ преше́дъ житїѐ, тебѐ  сла́вѧщыѧ нїко́лае, прича́стники та́мѡ сꙋ́щїѧ сла́вы  сотворѝ. 
Въ пꙋчи́нѣ лю́тыхъ пла́вающе, жите́йскихъ и҆скꙋше́нїй  волна́ми всебл҃же́нне, ѡ҆крꙋжа́еми є҆смы̀: ѿ ни́хже  на́съ сп҃сѝ. 
Рꙋ́кꙋ мѝ ны́нѣ пода́тельнꙋю по́мощи пода́ждь,  ѻ҆́тче нїко́лае, ѿ вра̑гъ ви́димыхъ и҆ неви́димыхъ  и҆зба́ви мѧ̀. 
Бг҃оро́диченъ: И҆́же невеще́ствєнныѧ слꙋги̑  сотвори́въ, и҆з̾ тебѐ бцⷣе, роди́сѧ за млⷭ҇ть  неизрече́ннꙋю, человѣ́ки ви́димь бы́сть. 
Пѣ́снь г҃ 
І҆рмо́съ: Въ нача́лѣ нб҃са̀ всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Ꙗ҆́кѡ нб҃са̀ сла́вꙋ бж҃їю, ꙗ҆́коже речѐ прⷪ҇ро́къ,  повѣ́дꙋете бж҃е́ственнїи оу҆ч҃нцы̀, оу҆ѧснѧ́юще є҆гѡ̀  бж҃е́ственное воплоще́нїе, и҆ страда̑нїѧ ꙗ҆́вѣ мꙋ́дрїи:  и҆́миже страсте́й и҆ сме́рти всѣ́хъ, и҆ тлѝ и҆зба́вите. 
Стрѣ́лы хрⷭ҇та̀ си́льнагѡ и҆з̾ѡщре́ны ꙗ҆ви́стесѧ,  ѿ стрѣ́лъ мѧ̀ лꙋка́вагѡ, мꙋ́дрїи оу҆ч҃нцы̀ гдⷭ҇ни  и҆зба́вите: и҆ оу҆ѧзвле́ное лю́тѣ грѣхо́внымъ  ѻ҆рꙋ́жїемъ моѐ се́рдце и҆сцѣли́те. 
Прельще́ннаго мѧ̀ лю́тѣ и҆ ѻ҆де́жды ѡ҆бнаже́на  бж҃е́ственныѧ, бж҃е́ственными ѻ҆де́ждами хрⷭ҇тѡ́вы  оу҆ч҃нцы̀, просвѣти́ти потщи́тесѧ: и҆̀же вра̑жїѧ  кова̑рства ѡ҆бнажи́вше всѧ̑, и҆ того̀ въ стꙋ́дъ  ѡ҆блеко́сте. 
Бг҃оро́диченъ: Си̑лы нбⷭ҇ныѧ составле́й сло́вомъ,  и҆́же прⷪ҇ро́кѡмъ бл҃года́ть пода́вый, и҆ оу҆ч҃нкѡ́мъ,  и҆ всѣ̑мъ мꙋ́ченикѡмъ: тѣ́хъ мл҃твами бж҃е, и҆  пречⷭ҇тыѧ мт҃ре твоеѧ̀, сп҃сѝ всѣ́хъ, и҆ оу҆ще́дри  ꙗ҆́кѡ млⷭ҇рдъ. 
И҆́нъ 
І҆рмо́съ: Нб҃са̀ оу҆тверди́вый сло́вомъ, и҆ земно́е  ѡ҆снова́нїе оу҆крѣпи́вый на вода́хъ мно́гихъ,  оу҆твердѝ мо́й оу҆́мъ въ во́лю твою̀ чл҃вѣколю́бче. 
Ѡ҆ вселе́ннѣй приносѧ̀ молє́нїѧ, ѿ всѧ́кїѧ нꙋ́жды  и҆ скорбе́й безчи́сленныхъ сп҃сѝ на́съ, свѧ́те нїко́лае. 
Свѧ́занныхъ неизбѣ́жнѡ и҆з̾ темни́цы ꙗ҆́коже  и҆зба́вилъ є҆сѝ: соꙋ́зы растерза́въ ѕѡ́лъ мои́хъ,  мл҃твами твои́ми, примирѝ бг҃ꙋ, свѧ́те нїко́лае. 
Въ нощѝ и҆ во днѝ застꙋ́пника тѧ̀ нарица́емъ, на́шѧ  мл҃твы принесѝ гдⷭ҇еви, сохранѧ́ѧ на́съ при́снѡ, свѧ́те  нїко́лае. 
Бг҃оро́диченъ: Клещѐ ꙗ҆́же бж҃е́ственный оу҆́гль  прїе́мши въ бж҃е́ственнѣй оу҆тро́бѣ. твое́й, ника́коже  ѡ҆пали́вшисѧ, попалѝ пречⷭ҇таѧ, на̑ша прегрѣшє́нїѧ. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
И҆́же ѻ҆ц҃ꙋ̀ сопрⷭ҇то́льный сн҃ъ, на землѝ  вопло́щьсѧ ꙗ҆́кѡ человѣ́къ, и҆збра̀ ва́съ оу҆ч҃нкѝ,  є҆гѡ̀ бж҃ество̀ проповѣ́дати всѣ̑мъ ꙗ҆зы́кѡмъ.  [Два́жды.] 
Къ созида́телємъ всѣ́хъ страсте́й впа́дсѧ  оу҆мовре́днѡ ѻ҆каѧ́нный а҆́зъ, се́рдцемъ оу҆ѧзви́хсѧ.  тѣ́мже молю́сѧ, и҆сцѣли́те мѧ̀ вра́чеве болѧ́щихъ  а҆пⷭ҇ли. 
Ѿ страсте́й и҆зба́вите на́съ, и҆ ѿ бѣ́дъ лю́тыхъ,  и҆ скорбе́й а҆пⷭ҇ли сла́внїи, и҆ ѿ всѧ́кїѧ напа́сти, и҆  всеболѣ́зненныѧ мꙋ́ки. 
Бг҃оро́диченъ: Ꙗ҆́же бг҃ꙋ мт҃и и҆збра́нныѧ, со  а҆пⷭ҇лы свѧще́нными, и҆ мч҃нки, и҆ прⷪ҇рѡ́ки моли́сѧ,  бѣ́дъ и҆ скорбе́й и҆ прегрѣше́нїй и҆зба́витисѧ на́мъ. 
И҆́нъ 
І҆рмо́съ: Покры́ла є҆́сть нб҃са̀ хрⷭ҇тѐ бж҃е  смотре́нїемъ твои́мъ, добродѣ́тель неизрече́нныѧ  мꙋ́дрости твоеѧ̀ чл҃вѣколю́бче. 
Премꙋ́дростїю твое́ю ѡ҆черни́въ а҆́рїевъ оу҆́мъ  є҆́ресїю помраче́нный, и҆ ѿ тогѡ̀ прельща́ємыѧ,  нїко́лае просвѣти́лъ є҆сѝ. 
Оу҆врачꙋ́й моѧ̑ мнѡ́гїѧ стрꙋ́пы бг҃опрїѧ́тными  твои́ми мл҃твами, бг҃обл҃же́нне ѻ҆́тче нїко́лае, и҆  се́рдце моѐ просвѣтѝ. 
Оу҆мертви́въ стра̑стныѧ взыгра̑нїѧ, ѿ ни́хже мѧ̀  оу҆мерщвле́наго, мл҃твами твои́ми всебл҃же́нне  ѡ҆живи́въ, но́ва сотворѝ. 
Бг҃оро́диченъ: Родила̀ є҆сѝ пло́тїю безлѣ́тнаго:  є҆го́же молѝ многолѣ́тныхъ ѕѡ́лъ на́съ и҆зба́вити,  пою́щихъ тѧ̀ всенепоро́чнаѧ. 
Пѣ́снь є҃ 
І҆рмо́съ: Гдⷭ҇и бж҃е мо́й, ѿ но́щи оу҆́треневавъ  тебѣ̀ молю́сѧ: пода́ждь мѝ ѡ҆ставле́нїе прегрѣше́нїй  мои́хъ, и҆ къ свѣ́тꙋ твои́хъ повелѣ́нїй пꙋти̑ моѧ̑  напра́ви, молю́сѧ. 
Гдⷭ҇и бж҃е мо́й, а҆пⷭ҇лѡмъ твои̑мъ ми́ръ дре́вле  дарова́вый, тѣ́хъ мл҃твами ми́ръ да́рꙋй всѣ̑мъ, и҆  прегрѣше́нїй проще́нїе. [Два́жды.] 
Гдⷭ҇и бж҃е мо́й, свѣ́дый согрѣшє́нїѧ дꙋшѝ моеѧ̀,  и҆ неиспра́вленный нра́въ се́рдца моегѡ̀, тꙋ́не мѧ̀  оу҆ще́дривъ сп҃сѝ, а҆пⷭ҇лъ мольба́ми. 
Гдⷭ҇и бж҃е мо́й, разбо́йника, и҆ блꙋдни́цꙋ  согрѣши́вшꙋю, мно́гїѧ ра́ди сп҃слъ є҆сѝ бл҃гости: и҆  мл҃твами твои́хъ а҆пⷭ҇лъ, и҆ менѐ блꙋ́днаго оу҆ще́дри. 
Бг҃оро́диченъ: Гдⷭ҇и бж҃е мо́й, рожде́йсѧ ѿ дв҃ы  неискꙋсобра́чныѧ, тоѧ̀ мл҃твами и҆ а҆пⷭ҇лъ твои́хъ  ѡ҆чище́нїе согрѣше́нїй мѝ да́рꙋй, и҆ бꙋ́дꙋщїѧ и҆зба́ви  мꙋ́ки. 
И҆́нъ 
І҆рмо́съ: Оу҆́тренюетъ дꙋ́хъ мо́й къ тебѣ̀ бж҃е,  занѐ свѣ́тъ є҆сѝ, и҆ твоѧ̑ повелѣ̑нїѧ бы́ша  и҆сцѣлє́нїѧ рабѡ́мъ твои̑мъ, чл҃вѣколю́бче. 
Совѣ́ты ѻ҆́тче, подвиза́ємыѧ при́снѡ на ны̀,  ненака́занныхъ человѣ̑къ твои́ми мл҃твами нїко́лае,  бездѣ́льны сотворѝ. 
Соꙋ́зы ѕѡ́лъ на́шихъ расто́ргни твои́ми мл҃твами,  свѧза́вый ѕло́бꙋ дꙋшетлѣ́ннагѡ ѕмі́ѧ, всест҃ы́й  нїко́лае. 
Ра́зꙋмомъ при́снѡ согрѣша́юще, и҆ мно́жествомъ  лю́тыхъ содержи́ми ѻ҆́тче, предста́телѧ тѧ̀ нїко́лае,  те́пла призыва́емъ. 
Бг҃оро́диченъ: Мр҃і́е гпⷭ҇жѐ всеѧ̀ тва́ри, ѿ врага̀  безстꙋ́днѡ ѡ҆блада́ти и҆́щꙋща смире́нное се́рдце моѐ,  бг҃ороди́тельнице до конца̀ свободѝ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю, примета́ема ꙗ҆́кѡ і҆ѡ́на  хрⷭ҇тѐ, вопїю́ ти: и҆з̾ смертоно́сныѧ глꙋбины̀ возведи́  мѧ. 
Са́мыѧ мꙋ́дрости бж҃е́ственнїи оу҆ч҃нцы̀ бы́вше,  є҆́ллинскꙋю ѡ҆бꙋи́ша премꙋ́дрость, и҆ мꙋдреца̀ ѕло́бы  погꙋби́ша: и҆ въ невѣ́дѣнїи блꙋдѧ́щыѧ, свѣ́томъ  бл҃гоче́стїѧ премꙋ́дрїи просвѣти́ша. [Два́жды.] 
И҆́же петро́во дре́вле слеза́ми прегрѣше́нїе  ѡ҆чи́стивъ, тогѡ̀ мл҃твами дꙋшѝ моеѧ̀ неисчє́тнаѧ  согрѣшє́нїѧ ѡ҆чи́сти, безмѣ́рнагѡ ра́ди твоегѡ̀  бл҃гоꙋтро́бїѧ и҆ премно́гїѧ, хрⷭ҇тѐ, бл҃госты́ни. 
И҆́же нїнеѵі́тѧны дре́вле пока́ѧвшыѧсѧ оу҆ще́дривъ,  и҆ менѐ ѻ҆бы́чнымъ твои́мъ млⷭ҇рдїемъ поми́лꙋй, а҆пⷭ҇лъ  твои́хъ ра́ди: и҆ да не за мно́жество прегрѣше́нїй  и҆зба́вителю, мно́жество приложи́ши мꙋче́нїѧ. 
Бг҃оро́диченъ: Ꙗ҆́же свѣ́тъ ро́ждшаѧ, просвѣтѝ  дꙋ́шꙋ мою̀ ѡ҆мраче́ннꙋю страстьмѝ: и҆ молѝ со а҆пⷭ҇лы,  съ прⷪ҇рѡ́ки же и҆ мч҃нки, ѿ всѧ́кагѡ грѣха̀, всѧ́кагѡ  вре́да, всѧ́кїѧ ѕло́бы вра́жїѧ и҆зба́вити мѧ̀. 
И҆́нъ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се поми́лꙋй на́съ. 
Разори́лъ є҆сѝ сме́рти непра́ведный сꙋ́дъ, и҆ сп҃слъ  є҆сѝ млⷭ҇тїю твое́ю ѻ҆́тче нїко́лае, хотѧ́щыѧ  оу҆мре́ти, ꙗ҆́кѡ те́плый помо́щникъ призыва́ющымъ тѧ̀. 
Недꙋ́ги дꙋ́шъ на́шихъ оу҆тишѝ: и҆ оу҆ста̀  ѿверза́ющаѧсѧ всꙋ́е на лю́бѧщихъ тѧ̀, сщ҃е́ннѣйшїй  па́стырю, заградѝ. 
Па́жить го́рькꙋю ѕлоче́стїѧ а҆́рїева потреби́лъ є҆сѝ  нїко́лае, растворе́нїемъ слове́съ твои́хъ  сщ҃еннотаи́нниче, правосла̑внымъ оу҆твержде́нїе ты̀  бы́лъ є҆сѝ. 
Бг҃оро́диченъ: Оу҆врачꙋ́й всенепоро́чнаѧ,  неисцѣ́льнѡ болѧ́щꙋю, ѻ҆каѧ́ннꙋю дꙋ́шꙋ мою̀ жите́йскими  пре́лестьми, и҆ мно́гихъ грѣхѡ́въ ѡ҆бстоѧ̑нїи. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ, и҆  препросла́вленъ. 
Пе́щь дре́вле го́рькагѡ безбо́жїѧ, росо́ю  бж҃е́ственнагѡ проповѣ́данїѧ оу҆гаси́сте сла́внїи  а҆пⷭ҇ли, зовꙋ́ще: превозноси́мый ѻ҆тцє́въ бг҃ъ и҆  препросла́вленъ. [Два́жды.] 
Лю́тагѡ мѧ̀ хрⷭ҇тѐ, грѣха̀, и҆ во а҆́дѣ мꙋче́нїѧ,  и҆ въ гее́ннѣ болѣ́зней и҆схитѝ: и҆ сп҃си́ мѧ,  молю́сѧ, мольба́ми сло́ве, а҆пⷭ҇лъ твои́хъ. 
Сло́ва мре́жею и҆з̾ глꙋбины̀ невѣ́дѣнїѧ человѣ́ки  оу҆лови́вше, и҆ потоплѧ́ема мѧ̀ безмѣ́рными  прегрѣше́нїи, и҆ ѡ҆бꙋрева́ема, оу҆ч҃нцы̀ хрⷭ҇тѡ́вы  сп҃си́те. 
Бг҃оро́диченъ: Со а҆́гг҃лы, съ мч҃нки и҆ а҆пⷭ҇лы,  всенепоро́чнаѧ, твоего̀ сн҃а молѝ и҆ гдⷭ҇а, сп҃сти́сѧ  рабѡ́мъ твои̑мъ ѿ напа́стей всѧ́ческихъ и҆ скорбе́й. 
И҆́нъ 
І҆рмо́съ: Пе́щь горѧ́щꙋю ѡ҆роси́лъ є҆сѝ сп҃се,  ѻ҆́троки сп҃слъ є҆сѝ пою́щыѧ и҆ глаго́лющыѧ:  бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ  на́шихъ. 
Красота̀ цр҃ко́внаѧ бы́въ, мꙋ́дре нїко́лае, всѧ́кїѧ  мѧ̀ некрасоты̀ страсте́й безче́стныхъ и҆зба́ви,  бл҃года́телѧ всегѡ̀ мі́ра молѧ̀, ст҃и́телю, при́снѡ. 
Тꙋ́чами мл҃твъ твои́хъ, нїко́лае мꙋ́дре, всѣ́хъ на́съ  напо́й сердца̀: ꙗ҆́кѡ да принесе́мъ плоды̀ достѡ́йны  покаѧ́нїѧ, ст҃и́телю нїко́лае. 
Просвѣтѝ твои́ми мл҃твами на̑ша помышлє́нїѧ,  вѣ́рою оу҆́тренюющихъ, и҆ бг҃а сла́вѧщихъ, разори́вый  мольба́ми твои́ми а҆ртемі́ды ка̑пища. 
Бг҃оро́диченъ: Всѧ́къ ѧ҆зы́къ вѣ́рою сла́витъ тѧ̀,  чⷭ҇таѧ, сла́вꙋ сꙋ́щꙋю и҆ похвалꙋ̀ ро́да на́шегѡ, и҆  наста́вницꙋ заблꙋ́ждшихъ, бцⷣе пребл҃же́ннаѧ. 
Пѣ́снь и҃ 
І҆рмо́съ: Неѡпа́льнаѧ ѻ҆гню̀ въ сїна́и прича́щшаѧсѧ  кꙋпина̀ бг҃а ꙗ҆вѝ, медленоѧзы́чномꙋ и҆ гꙋгни́вомꙋ  мѡѷсе́ови, и҆ ѻ҆́троки ре́вность бж҃їѧ трѝ  непребори̑мыѧ во ѻ҆гнѝ пѣвцы̀ показа̀: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Оу҆́глїе ѻ҆гне́мъ разꙋ́мнымъ разже́гшесѧ, ꙗ҆́коже  тро́стїе всю̀ і҆́дѡльскꙋю ле́сть попали́ша, хрⷭ҇тѡ́вы  оу҆ч҃нцы̀, и҆ просвѣти́ша вѣ́рныхъ дꙋ́шы, взыва́ющыѧ:  всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑  вѣ́ки. [Два́жды.] 
Ѡ҆мраче́ннꙋю дꙋ́шꙋ мою̀ грѣхо́мъ, и҆ ѡ҆мраче́нное  страстьмѝ безче́стїѧ ны́нѣ просвѣти́те се́рдце моѐ,  свѣ́тꙋ присносꙋ́щномꙋ прича̑стницы хрⷭ҇тѡ́вы а҆пⷭ҇ли,  ꙗ҆́кѡ да непреста́ннѡ зовꙋ̀: всѧ̑ дѣла̀ гдⷭ҇нѧ гдⷭ҇а  по́йте, и҆ превозноси́те во всѧ̑ вѣ́ки. 
Оу҆ѧ́звленнꙋю дꙋ́шꙋ мою̀ ꙗ҆дови́тыми го́рдагѡ  оу҆грызе́ньми, и҆́же ꙗ҆́звы пло́тїю прїе́мый, и҆сцѣлѝ  мл҃твами сщ҃е́нныхъ твои́хъ оу҆ч҃нкѡ́въ, и҆ сп҃сѝ  пою́щыѧ: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те во всѧ̑ вѣ́ки. 
Бг҃оро́диченъ: Неѡпа́льнѡ ро́ждши ѻ҆́гнь,  сохрани́ласѧ є҆сѝ дв҃а пречⷭ҇таѧ: тѣ́мже молѝ,  є҆го́же родила̀ є҆сѝ, со безпло́тными ли́ки и҆  а҆пⷭ҇лы, сп҃сти́сѧ вѣ́рою пою́щымъ: всѧ̑ дѣла̀ гдⷭ҇нѧ  гдⷭ҇а по́йте, и҆ превозноси́те во всѧ̑ вѣ́ки. 
И҆́нъ 
І҆рмо́съ: Въ пещѝ ѻ҆́троки подража́юще, дх҃о́внꙋю  ро́сꙋ прїе́мшїи: вѣ́рою зове́мъ: бл҃гослови́те дѣла̀  гдⷭ҇нѧ гдⷭ҇а. 
Въ мѵ́рѣхъ мѷроꙋха́нное тѣ́ло твоѐ, всест҃е  нїко́лае, лежа́щее, мѵ́ро притека́ющымъ и҆сточа́етъ, и҆  оу҆ставлѧ́етъ недꙋ́ги человѣ́кѡмъ. 
Мі́рꙋ тѧ̀ застꙋ́пника показа̀, мі́ра творе́цъ и҆  гдⷭ҇ь: тѣ́мже призыва́ющымъ тѧ̀ въ нꙋ́ждахъ ны́нѣ  нїко́лае, ѡ҆брѣта́ешисѧ и҆зба́витель гото́вѣйшїй. 
Нѣ́сть, и҆́же призва́вый тѧ̀ въ ско́рбехъ, и҆ ско́рѡ  не ѡ҆брѧ́щетъ оу҆тѣше́нїѧ. тѣ́мже тебѣ̀ мо́лимсѧ:  всѧ̑ болѣ̑зни на́шѧ, нїко́лае, ѡ҆блегчѝ. 
Бг҃оро́диченъ: Пое́тъ всѧ́къ ѧ҆зы́къ и҆ сла́витъ тѧ̀,  дв҃о бг҃оневѣ́сто, бг҃а бо препѣ́таго родила̀ є҆сѝ:  є҆го́же молѝ непреста́ннѡ, сп҃сти́сѧ дꙋша́мъ на́шымъ. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: съ покло́ны. 
Пѣ́снь ѳ҃ 
І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе: прїѧ́телище нестерпи́магѡ,  село̀ невмѣсти́магѡ зижди́телѧ твоегѡ̀, тѧ̀ велича́емъ. 
Сы́ны свѣ́та и҆ днѐ ва́съ ꙗ҆ви́лъ є҆́сть, бг҃а  ѻ҆ц҃а̀ сло́во: сего̀ возлюби́вше бж҃е́ственнїи а҆пⷭ҇ли  свѣти̑ла вселе́нныѧ, бѣсѡ́въ потреби́телїе, наста̑вницы  заблꙋ́ждшихъ, цр҃кве твє́рдаѧ ѡ҆снова̑нїѧ ꙗ҆ви́стесѧ.  [Два́жды.] 
Ра̑ла словесѐ, и҆́же на вы́ѧхъ легча́йшее сегѡ̀ и҆́го  носи́вшїи, ѡ҆бнови́те ны́нѣ ѡ҆лѧденѣ́вшꙋю страстьмѝ  дꙋ́шꙋ мою̀, и҆ покаѧ́нїѧ сѣ́менемъ плодоно́снꙋ сїю̀  содѣ́лайте. 
Ѡ҆ законоположе́нїихъ мѧ̀ бж҃е́ственныхъ неради́вша,  и҆ бы́вшаго мѧ̀ бѣсѡ́въ жили́ще, и҆ дѣ́лателище  всѧ́кагѡ грѣха̀ оу҆ще́дри мѧ̀ сло́ве, мл҃твами  сла́вныхъ а҆пⷭ҇лъ твои́хъ, ꙗ҆́кѡ чл҃вѣколю́бецъ. 
Землѧ̀ бж҃е́ственными ѡ҆сщ҃а́етсѧ мощьмѝ  бл҃госла́вныхъ а҆пⷭ҇лъ, бж҃е́ственнымъ дх҃омъ:  перворожде́нныхъ же вы́шнѧѧ цр҃ковь дꙋха́ми си́хъ  свѣтлѣ́етсѧ безпреста́ннѡ: и҆́хже ра́ди сп҃се, всѣ́хъ  оу҆ще́дри. 
Бг҃оро́диченъ: Да мѧ̀ во ѻ҆́гнь не по́слеши  оу҆гото́ванный мнѣ̀, мо́литъ тѧ̀ дв҃а тебѐ ро́ждшаѧ,  и҆ бж҃е́ственнїи безпло́тнїи ли́цы, а҆пⷭ҇ли, прⷪ҇ро́цы и҆  мч҃нцы, ст҃и́телїе, и҆ дꙋ́си пра́ведныхъ, всеще́дре  многомлⷭ҇тиве. 
И҆́нъ 
І҆рмо́съ: Па́че є҆стества̀ мт҃рь, и҆ по є҆стествꙋ̀  дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми  вѣ́рнїи бцⷣꙋ велича́емъ. 
Послѣ́довавъ нра́вѡмъ сщ҃е́нныхъ а҆пⷭ҇лъ, и҆  сѣда̑лища тѣ́хъ наслѣ́довалъ є҆сѝ, ꙗ҆́кѡ ст҃и́тель  чⷭ҇тенъ, достосла́вный нїко́лае. 
Ꙗ҆́кѡ ревни́телѧ тѧ̀ бж҃е́ственнаго, и҆ помо́щника по  всемꙋ̀ тебѐ призыва́ющымъ те́плѣ, во все́мъ мі́рѣ  бл҃же́нне, творе́цъ превели́ка показа̀. 
Сокрꙋше́ннымъ се́рдцемъ вопїе́мъ тѝ ѻ҆́тче:  оу҆тѣше́нїе на́мъ бꙋ́ди въ ско́рбехъ, печа̑ли разгонѧ́ѧ  всегда̀ ѿ дꙋ́шъ на́шихъ, нїко́лае. 
Сме́ртное посѣче́нїе, ꙗ҆́коже сѣки́ра дре́вꙋ  предлежи́тъ тѝ, ѽ дꙋшѐ! не лѣни́сѧ оу҆̀бо, покаѧ́нїѧ  плоды̀ бг҃ꙋ показа́ти оу҆се́рдствꙋй. 
Бг҃оро́диченъ: Но́сиши носѧ́щаго всѧ́чєскаѧ ст҃ы́ми  твои́ми рꙋка́ми: є҆го́же молѝ чⷭ҇таѧ, ѿ чꙋжда́гѡ  ѕлодѣ́йства неврє́днымъ на́мъ сп҃сти́сѧ. 
Та́же, Досто́йно є҆́сть: И҆ покло́нъ. Є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры а҆пⷭ҇льски, гла́съ з҃: 
А҆пⷭ҇ли сла́внїи, столпѝ цр҃ко́внїи, и҆́стины  проповѣ̑дницы, свѣти̑ла сꙋ́ще свѣ̑тлаѧ, вы̀ ѻ҆гне́мъ  дх҃о́внымъ всѧ́кꙋ пре́лесть попали́сте, человѣ́ческїй же  ро́дъ просвѣти́сте. тѣ́мже мо́лимъ вы̀: моли́те сп҃са  и҆ бг҃а на́шего, оу҆мири́ти мі́ръ, и҆ сп҃стѝ дꙋ́шы  на́шѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ, и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
А҆пⷭ҇ли хрⷭ҇тѡ́вы, дѣ́латели сп҃сѡвы, крⷭ҇тъ бо  ꙗ҆́кѡ ра́ло на ра́мѣхъ носѧ́ще, ѡ҆лѧдѣ́вшꙋю зе́млю ѿ  і҆́дѡльскїѧ ле́сти ѡ҆чи́стивше, и҆ вѣ́ры сло́во  всѣ́ѧсте: вои́стиннꙋ досто́йнѡ нарица́етесѧ ст҃і́и  хрⷭ҇тѡ́вы а҆пⷭ҇ли. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Є҆ди́но ды́шꙋще, и҆ на є҆ди́но взира́юще  страстоте́рпцы мч҃нцы, є҆ди́нъ пꙋ́ть живота̀ ѡ҆брѣ́тше,  є҆́же за хрⷭ҇та̀ сме́рть ревнꙋ́юще дрꙋ́гъ дрꙋ́га  кончи́нѣ: ѽле чꙋдесѐ! ꙗ҆́кѡ сокрѡ́вища мꙋ̑ки  предвосхища́юще, дрꙋ́гъ ко дрꙋ́гꙋ глаго́лахꙋ: ꙗ҆́кѡ  а҆́ще не ны́нѣ оу҆́мремъ, оу҆́мремъ же всѧ́кѡ, и҆  бытїю̀ дѡ́лжнаѧ послꙋ́жимъ: сотвори́мъ нꙋ́ждꙋ  любоче́стїемъ, ѻ҆́бщее своѐ да вмѣни́мъ, сме́ртїю  живо́тъ кꙋ́пимъ. мл҃твами и҆́хъ, бж҃е, поми́лꙋй на́съ. 
Сла́ва, и҆ ны́нѣ, бг҃оро́диченъ: Роди́лсѧ є҆сѝ ѿ  дв҃ы несказа́ннѡ хрⷭ҇тѐ, и҆ просвѣти́лъ є҆сѝ сꙋ́щыѧ  во тьмѣ̀, вопїю́щыѧ: гдⷭ҇и сла́ва тебѣ̀. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропарѝ, є҆ктенїа̀, и҆ ча́съ пе́рвый, и҆ ѿпꙋ́стъ. 
Въ четверто́къ бл҃жє́нны, гла́съ з҃. 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ: хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧнѝ мѧ̀ гдⷭ҇и, во црⷭ҇твїи твое́мъ. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆з̾ глꙋбины̀ ѕловѣ́рїѧ ꙗ҆зы̑къ стада̀ привлеко́сте  премꙋ́дрїи къ вѣ́рѣ бг҃окра́снѣй, и҆ къ мы́сленнѣй  трапе́зѣ ѡ҆бро́къ многоцѣ́нный си́хъ приведо́сте,  сла́внїи а҆пⷭ҇ли. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Ѡ҆мраче́нїе лю́тыѧ пре́лести свѣ́томъ проповѣ́данїѧ  ѿгна́вше а҆пⷭ҇ли гдⷭ҇ни, сердца̀ бл҃гочести́выхъ  просвѣти́ли є҆стѐ ꙗ҆́вѣ: тѣ́мже ва́съ пѣ́сньми  бж҃е́ственными оу҆бл҃жа́емъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Ссѣца́еми на оу҆деса̀ мече́мъ страда́льцы  бж҃е́ственнїи, не ѿсѣ́чени пребы́сте любвѐ  и҆зба́вителѧ: къ немꙋ́же востеко́сте: ны́нѣ живетѐ въ  ра́дости, всѝ нбⷭ҇ною сла́вою ѡ҆блистава́еми. 
Сла́ва: Ѕло́бнѣйшїй и҆ тли́тель ро́да человѣ́ческагѡ  ѡ҆бдержи́тъ мѧ̀, мл҃твами проповѣ̑дникъ твои́хъ,  всеси́льнаѧ трⷪ҇це, и҆схити́ мѧ ѿ горта́ни є҆гѡ̀: да  велича́ю твою̀ безмѣ́рнꙋю млⷭ҇ть. 
И҆ ны́нѣ: Сопрⷭ҇то́льна ѻ҆ц҃ꙋ̀ сн҃а, чⷭ҇таѧ дв҃о,  ѿ чⷭ҇тыхъ твои́хъ крове́й произвела̀ є҆сѝ носѧ́щаго  пло́ть ме́ртвеннꙋю, ꙗ҆́кѡ да ѡ҆безсме́ртитъ сꙋщество̀  человѣ́ческое: тѣ́мже по до́лгꙋ тѧ̀ всѝ оу҆бл҃жа́емъ. 


Въ четверто́къ ве́чера, 
на Гдⷭ҇и воззва́хъ, стїхи̑ры крⷭ҇тны. Гла́съ з҃: 
Подо́бенъ: Не ктомꙋ̀ возбранѧ́еми є҆смы̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Да человѣ́ка бг҃а содѣ́лаеши, человѣ́къ бы́лъ  є҆сѝ пребл҃гі́й хрⷭ҇тѐ, и҆ распѧ́лсѧ є҆сѝ: сла́ва  си́лѣ твое́й. 
Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Є҆гда̀ на крⷭ҇тъ тѧ̀ і҆и҃се, со́нмъ є҆вре́йскїй  ѡ҆сꙋдѝ, землѧ̀ трѧса́шесѧ, и҆ со́лнца свѣ́тъ  скрыва́шесѧ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Те́рнїемъ тѧ̀ безсме́ртне, вѣнча̀ собо́ръ  беззако́нный, пре́лести те́рнїе и҆з̾ ко́рене сѣкꙋ́ща,  цр҃ю̀ ст҃ы́й. 
Та́же, въ мине́и стїхи̑ры ст҃о́мꙋ. Сла́ва, ст҃о́мꙋ,  а҆́ще и҆́мать: И҆ ны́нѣ, крⷭ҇тобг҃оро́диченъ гла́са.  А҆́ще ли нѣ́сть мине́и, и҆́ны стїхи̑ры прест҃ѣ́й  бцⷣѣ, гла́съ з҃: 
Подо́бенъ: Дне́сь бди́тъ і҆ꙋ́да: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ви́дѧщи просте́рта на дре́вѣ а҆́гнца, нескве́рнаѧ  а҆́гница и҆ дв҃а, посредѣ̀ двою̀ разбѡ́йникꙋ, оу҆вы̀  мнѣ̀, вопїѧ́ше, сладча́йшее моѐ ча́до! что̀ стра́нное  сїѐ и҆ пресла́вное та́инство; ка́кѡ тѧ̀ беззако́нный  со́нмъ на крⷭ҇тъ воздви́же, и҆ же́лчи напоѝ, ма́нны  насы́щшаго человѣ́ки; 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Є҆гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀  оу҆зрѣ̀, хрⷭ҇тѐ мо́й, сꙋдо́мъ законопрестꙋ́пнымъ ѿ  і҆ꙋдє́й на мѣ́стѣ ло́бнѣмъ, оу҆вы̀ мнѣ̀, вопїѧ́ше,  сн҃е мо́й любе́знѣйшїй! что̀ стра́нное видѣ́нїе сїѐ;  ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ́мнїи  є҆вре́йстїи, всѣ́хъ гдⷭ҇а; 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Є҆ди́нꙋ тѧ̀, всест҃а́ѧ влⷣчце, по ржⷭ҇твѣ̀  позна́хомъ всѝ дв҃ꙋ ꙗ҆́вльшꙋюсѧ, є҆го́же без̾  сѣ́мене родила̀ є҆сѝ, на дре́вѣ ви́дѧщи рꙋ́цѣ своѝ  во́лею пригвозди́вша, пречⷭ҇таѧ пла́чꙋщи взыва́ше:  во́лею, долготерпѣли́ве, оу҆мира́еши, и҆збавлѧ́ѧ ѿ  сме́рти всѧ̑ пою́щыѧ тѧ̀. 
Сла́ва, и҆ ны́нѣ, крⷭ҇тобг҃оро́диченъ: Влⷣце  всест҃а́ѧ дв҃о, ро́ждшаѧ гдⷭ҇а, за бл҃гоꙋтро́бїе на  крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вша  мі́рꙋ, того̀ оу҆молѝ сп҃сти́сѧ дꙋша́мъ на́шымъ: тебе́  бо є҆ди́нꙋ и҆́мамы вѣ́рнїи прибѣ́жище, и҆ стѣ́нꙋ, и҆  застꙋпле́нїе. тѣ́мже и҆ притека́емъ къ покро́вꙋ твоемꙋ̀. 
Та́же, Свѣ́те ти́хїй: Прокі́менъ днѐ. И҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ з҃: Подо́бенъ: 
Не ктомꙋ̀ возбранѧ́еми є҆смы̀ дре́ва живо́тнагѡ,  оу҆пова́нїе и҆мꙋ́ще крⷭ҇тъ тво́й: гдⷭ҇и, сла́ва тебѣ̀. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Повѣ́шенъ бы́въ безсме́ртне на дре́вѣ, сокрꙋши́лъ  є҆сѝ всѧ̑ сѣ̑ти дїа́вѡли: гдⷭ҇и, сла́ва тебѣ̀. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ, наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Сла́ва тебѣ̀ хрⷭ҇тѐ бж҃е, а҆пⷭ҇лѡвъ  похвала̀, и҆ мч҃нкѡвъ весе́лїе: и҆́хже про́повѣдь трⷪ҇ца  є҆диносꙋ́щнаѧ. 
Сла́ва, и҆ ны́нѣ, крⷭ҇тобг҃оро́диченъ: На дре́вѣ  пригвожде́нна тѧ̀ во́лею всенепоро́чнаѧ ꙗ҆́кѡ ви́дѣ,  пла́чꙋщи поѧ́ще держа́вꙋ твою̀. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Въ четверто́къ на повече́рїи, 
канѡ́нъ прест҃ѣ́й бцⷣѣ, гла́съ з҃: 
Пѣ́снь а҃ 
І҆рмо́съ: И҆стрѧ́сшемꙋ бг҃ꙋ фараѡ́на въ мо́ри  чермнѣ́мъ, пѣ́снь побѣ́днꙋю пои́мъ, ꙗ҆́кѡ  просла́висѧ. 
Живота̀ моегѡ̀ прозрѧ̀ наста́вшїй коне́цъ, влⷣчце,  вопїю̀: ты́ ми да́ждь ѡ҆чище́нїе согрѣше́нїй  бг҃оневѣ́сто. 
Въ пꙋчи́нѣ бл҃госты́ни твоеѧ̀ прите́къ, вопїю̀:  влⷣчце бл҃га́ѧ, и҆зба́ви мѧ̀ всѧ́кагѡ мꙋче́нїѧ. 
Сла́ва: Влⷣце, прїимѝ на́съ вѣ́рою прибѣга́ющихъ  къ тебѣ̀, и҆ пода́ждь напа́стей и҆ скорбе́й  и҆збавле́нїе. 
И҆ ны́нѣ: Ты̀ па́дшꙋю а҆да́мовꙋ ски́нїю прⷪ҇ро́чески  возста́вила є҆сѝ, сп҃са и҆ бг҃а пречⷭ҇таѧ, во чре́вѣ  носи́вши. 
Пѣ́снь г҃ 
І҆рмо́съ: Оу҆тверди́сѧ вѣ́рою хрⷭ҇то́ва цр҃ковь,  и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ  гдⷭ҇и, и҆ тѧ̀ пое́тъ дх҃ъ мо́й. 
Ꙗ҆́же бг҃а и҆ влⷣкꙋ неизрече́ннѡ заче́ншаѧ,  ѡ҆бдержи́ма мѧ̀ бꙋ́рею грѣха̀, ты̀ ѿ си́хъ и҆зба́ви,  и҆ сп҃си́ мѧ пречⷭ҇таѧ. 
Согрѣше́нїй неподо́бныхъ но́щїю мѧ̀ ѡ҆держи́ма,  покаѧ́нїѧ лꙋча́ми ѡ҆зарѝ ѻ҆трокови́це, дѣ́лати мѝ  пода́вши свѣ́та дѣла̀ всегда̀. 
Сла́ва: Ꙗ҆́же нбⷭ҇ный хлѣ́бъ ро́ждши бцⷣе, пита́ющи  всѣ́хъ вѣ́рныхъ сердца̀, насы́ти а҆́лчꙋщꙋю дꙋ́шꙋ мою̀  стра́стнꙋю. 
И҆ ны́нѣ: Оу҆тверди́хсѧ, бж҃е́ственное твоѐ  ржⷭ҇тво̀ разꙋмѣ́въ, и҆ застꙋпле́нїемъ дв҃о,  ѡ҆богаща́юсѧ, зовы́й: ст҃ъ є҆сѝ гдⷭ҇и, сп҃са́ѧ дꙋ́шы  на́шѧ. 
Пѣ́снь д҃ 
І҆рмо́съ: Оу҆слы́шахъ слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ гдⷭ҇и. 
Стеню́ща пред̾ тобо́ю влⷣчце, и҆ вопїю́ща прилѣ́жнѡ  ѿ оу҆ма̀ моегѡ̀, да не пре́зриши менѐ, нижѐ  посрами́ши. 
Попалѝ оу҆́нзшїй те́рнъ ѻ҆каѧ́нныѧ моеѧ̀ дꙋшѝ,  сласте́й плотски́хъ, ꙗ҆́же ѻ҆́гнь бж҃е́ственный  влⷣчце, ро́ждшаѧ. 
Сла́ва: Пода́ждь мѝ согрѣше́нїй ѡ҆ставле́нїе  всебл҃гослове́ннаѧ чⷭ҇таѧ, и҆ и҆зба́ви вѣ́чнагѡ и҆  оу҆жа́снагѡ мꙋче́нїѧ. 
И҆ ны́нѣ: Сло́во въ тѧ̀ все́льшеесѧ пречⷭ҇таѧ,  сꙋщество̀ моѐ воз̾ѡбразѝ, па́дшее престꙋпле́ньми. 
Пѣ́снь є҃ 
І҆рмо́съ: Оу҆́тренюетъ дꙋ́хъ мо́й къ тебѣ̀ бж҃е,  занѐ свѣ́тъ є҆сѝ, и҆ твоѧ̑ повелѣ̑нїѧ бы́ша  и҆сцѣлє́нїѧ рабѡ́мъ твои̑мъ, чл҃вѣколю́бче. 
Оу҆подо́бихсѧ безсловє́снымъ скотѡ́мъ преѻкаѧ́нный,  страстьмѝ безслове́сными ѻ҆каѧ́ннѣй мое́й пло́ти  рабо́таѧ: ты̀, бцⷣе, пода́ждь мѝ воспрѧнове́нїе. 
Поми́лꙋй мѧ̀ па́че всѣ́хъ человѣ̑къ согрѣши́вшаго,  и҆ къ твоемꙋ̀ покро́вꙋ прибѣга́юща те́пломꙋ бцⷣе дв҃о,  и҆ мꙋче́нїй и҆схитѝ. 
Сла́ва: И҆̀же бцⷣꙋ и҆сповѣ́дающїи тѧ̀ мт҃и дв҃о,  непреидꙋ́щагѡ црⷭ҇твїѧ и҆ пи́щи, тобо́ю бг҃омт҃и,  оу҆лꙋчи́ти да сподо́бѧтсѧ. 
И҆ ны́нѣ: Бл҃гослове́ннаѧ и҆ препросла́вленнаѧ мт҃и  неискꙋсомꙋ́жнаѧ, оу҆мерщвле́нꙋю грѣха́ми дꙋ́шꙋ мою̀, и҆  страстьмѝ погорбле́нꙋю неѡдержа́нными, ѡ҆животворѝ. 
Пѣ́снь ѕ҃ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се, поми́лꙋй на́съ. 
Содержи́тъ мѧ̀ бꙋ́рѧ грѣхо́внаѧ, дв҃о, и҆ ко тлѝ  ѿча́ѧнїѧ веде́тъ: но простри́ ми рꙋ́кꙋ по́мощи тве́рдꙋю  и҆ всемо́щнꙋю. 
Є҆ле́й, є҆́же въ тебѣ̀ те́плагѡ млⷭ҇рдїѧ, возле́й  на мѧ̀ влⷣчце, и҆ и҆зба́ви согрѣше́нїй, и҆схитѝ  ѻ҆гнѧ̀ вѣ́чнꙋющагѡ. 
Сла́ва: Ꙗ҆́же разрѣши́вшаѧ ѿ болѣ́зни дв҃о  є҆́ѵꙋ, ржⷭ҇тво́мъ твои́мъ пречⷭ҇тымъ, разрѣши́ ми  ѻ҆трокови́це, болѣ̑зни страстны́ѧ моеѧ̀ дꙋшѝ и҆  тѣлесѐ. 
И҆ ны́нѣ: Пѣсносло́виши и҆з̾ тебѐ воплоще́ннаго  бг҃а, и҆ рыда́еши на крⷭ҇тѣ̀ вознесе́на, того̀  смотрѧ́ющи мт҃и дв҃о чⷭ҇таѧ и҆ пренепоро́чнаѧ. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ з҃: 
Пло́дъ чре́ва твоегѡ̀ чⷭ҇таѧ, крⷭ҇тъ водрꙋзѝ въ  концы̀, и҆ тлѝ мі́ръ и҆зба́ви: тѣ́мже тѧ̀ ꙗ҆́кѡ  пресла́внꙋю велича́емъ. 
Пѣ́снь з҃ 
І҆рмо́съ: Въ пе́щь ѻ҆́гненнꙋю вве́ржени прпⷣбнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ  си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ. 
Прегрѣше́нїй мои́хъ оу҆мно́жисѧ преще́нїе, сꙋда̀  досто́йно, чⷭ҇таѧ, припа́даю и҆ зовꙋ́ ти: пре́жде конца̀  пода́ждь мѝ ѡ҆чище́нїе, и҆ оу҆миле́нїѧ сле́зы, и҆  нра́вѡмъ и҆справле́нїе. 
Недꙋ́говавша мѧ̀ лю́тѣ скве́рными прегрѣше́нїи,  чⷭ҇таѧ, и҆ ко ѿча́ѧнїѧ и҆дꙋ́ща гро́бꙋ, ꙗ҆́кѡ ро́ждши  жи́знь всѧ́ческихъ пречⷭ҇таѧ, бж҃е́ственными дѣѧ́нїи  ѡ҆живѝ. 
Сла́ва: Бг҃ороди́тельнице бл҃га́ѧ, вѣ́рою  призыва́ющихъ твою̀ бл҃года́ть присноживꙋ́щꙋю, мы́сленныѧ  сме́рти и҆збавлѧ́ющи, црⷭ҇твїѧ сподо́би пречⷭ҇тыми  твои́ми мл҃твами. 
И҆ ны́нѣ: Непости́жное ржⷭ҇тво̀ дв҃ы славосло́вимъ,  и҆́мже сме́рти и҆зба́вихомсѧ: є҆гѡ́же ра́ди ро́ждшесѧ въ  нетлѣ́нїе, бл҃гослове́нъ є҆сѝ, зове́мъ, гдⷭ҇и бж҃е  ѻ҆тє́цъ на́шихъ. 
Пѣ́снь и҃ 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те  є҆го̀ во вѣ́ки. 
Страсте́й мѧ̀ пе́щь попалѧ́етъ дв҃о, и҆ ѻ҆гне́мъ  сласте́й поѧда́етъ, предвари́вши, млⷭ҇тивною твое́ю  росо́ю оу҆гасѝ ю҆̀, даю́щи дꙋшѝ мое́й оу҆стꙋже́нїе  крѣ́пко. 
Дꙋ́шꙋ ѡ҆скверни́хъ, и҆ растли́хъ пло́ть сластьмѝ,  валѧ́ѧсѧ въ си́хъ, и҆ бы́хъ порꙋга́нїе человѣ́кѡмъ, и҆  смѣ́хъ врагѡ́мъ: влⷣчце бцⷣе, помо́щница мнѣ̀ бꙋ́ди. 
Сла́ва: Бг҃а, є҆го́же родила̀ є҆сѝ дв҃о, оу҆молѝ  низпосла́ти сп҃се́нїе вѣ́рнѡ чтꙋ́щымъ тѧ̀, и҆ бѣ́дъ  разрꙋше́нїе, и҆ недꙋ́гѡвъ лю́тыхъ премѣне́нїе ско́рое,  и҆ бл҃года́ть вѣ́чнꙋю. 
И҆ ны́нѣ: Созда́вшаго а҆да́ма по ѡ҆́бразꙋ, и҆ ѿ  смѣше́нїѧ є҆гѡ̀ проше́дша, и҆ разрѣ́шша пе́рвꙋю  клѧ́твꙋ, по́йте свѧще́нницы гдⷭ҇а, и҆ превозноси́те  є҆го̀ во вѣ́ки. 
Пѣ́снь ѳ҃ 
І҆рмо́съ: Всепѣ́таѧ нб҃съ превы́шшаѧ, безнача́льное  сло́во безсѣ́меннѡ заче́ншаѧ, и҆ воплоще́ннаго бг҃а  ро́ждшаѧ человѣ́кѡмъ: тѣ́мъ тѧ̀ всѝ велича́емъ. 
Всесвѣ́тлаѧ дв҃о мт҃и бцⷣе, ѻ҆каѧ́ннꙋю дꙋ́шꙋ мою̀,  лю́тѣ ѡ҆мраче́ннꙋю страстьмѝ плотски́ми, свѣ́томъ  мл҃твъ твои́хъ въ стра́хъ бж҃їй свѣ́тлѡ наста́ви. 
Ѿча́ѧвсѧ ѿ мно́жества согрѣше́нїй моегѡ̀  сп҃се́нїѧ, и҆ недоꙋмѣ́ненъ ꙗ҆ви́хсѧ влⷣчце всест҃а́ѧ:  твоѐ бл҃годѣѧ́нїе, и҆ млⷭ҇ть твою̀ низпослѝ мнѣ̀. 
Сла́ва: Ржⷭ҇тво̀ твоѐ бцⷣе, є҆́же па́че  є҆стества̀, оу҆дивлѧ́етъ а҆́гг҃лы, оу҆жаса́етъ же  человѣ́ки: всѣ̑мъ бо несказа́нно є҆́сть и҆  непостижи́мо. сїе́ же пою́ще бл҃гоче́стнѡ тѧ̀ сла́вимъ. 
И҆ ны́нѣ: Оу҆мерщвле́нїѧ и҆ тлѣ́нїѧ ри̑зы совлецы́  ми дв҃о, ꙗ҆́же сп҃се́нїѧ ри́зꙋ воплоще́ннаго сло́ва  ро́ждши человѣ́кѡмъ: тѣ́мже вси́ тѧ при́снѡ велича́емъ. 
Та́же, Досто́йно є҆́сть: и҆ покло́ны. Трист҃о́е. По  Ѻ҆́ч҃е на́шъ: тропарѝ, и҆ про́чее, и҆ ѿпꙋ́стъ. 
Въ пѧто́къ оу҆́тра, 
по а҃-мъ стїхосло́вїи сѣда́льны крⷭ҇тны. Гла́съ з҃: 
Цр҃ковь вопїе́тъ тѝ, хрⷭ҇тѐ бж҃е, въ пе́ѵкѣ и҆  ке́дрѣ и҆ кѷпарі́сѣ, покланѧ́ющисѧ тебѣ̀: побѣ̑ды  вѣ̑рнымъ да́рꙋй, бцⷣы ра́ди, и҆ поми́лꙋй на́съ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
И҆́же менѐ ра́ди претерпѣ́вый на крⷭ҇тѣ̀  пригвожде́нїе, прїимѝ и҆ моѐ бо́дренное хвале́нїе,  хрⷭ҇тѐ бж҃е, ꙗ҆́кѡ чл҃вѣколю́бецъ. 
Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а  твоегѡ̀ храни́ми дв҃о, прилѡ́гъ бѣсо́вскихъ  и҆збѣга́емъ: тѣ́мже тѧ̀ бцⷣе безневѣ́стнаѧ, по до́лгꙋ  воспѣва́юще сла́вимъ. 
По в҃-мъ стїхосло́вїи сѣда́льны, гла́съ з҃: 
Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее  дре́во показа́лъ є҆сѝ хрⷭ҇тѐ крⷭ҇та̀ твоегѡ̀,  попалѧ́ющее грѣхѝ человѣ́кѡвъ, и҆ просвѣща́ющее  сердца̀ пою́щихъ во́льное твоѐ распѧ́тїе: хрⷭ҇тѐ бж҃е,  сла́ва тебѣ̀. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Гдⷭ҇и, твоего̀ крⷭ҇та̀ зрѧ́ще возвыша́ема всегда̀,  пристꙋпа́емъ вѣ́рнѡ пѣ́ньми и҆ пѣ́сньми, ѡ҆блобыза́юще  того̀ стра́хомъ и҆ ра́достїю: ѡ҆ст҃ѝ рабы̑ твоѧ̑, и҆  оу҆мирѝ мі́ръ тво́й сегѡ̀ ꙗ҆вле́нїемъ, є҆ди́не  многомлⷭ҇тиве. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ст҃і́и мч҃нцы, моли́те ѡ҆ставле́нїе да́ти на́мъ  прегрѣше́нїй на́шихъ, и҆ ча́емыхъ мꙋ́къ и҆зба́витисѧ  на́мъ, и҆ го́рькїѧ сме́рти, мо́лимсѧ. 
Сла́ва, и҆ ны́нѣ, крⷭ҇тобг҃оро́диченъ: Бцⷣе чⷭ҇таѧ  приснодв҃о, на крⷭ҇тѣ̀ зрѧ́щи сн҃а твоего̀ ви́сѧща,  ꙗ҆́кѡ мт҃и пла́чꙋщи тогѡ̀ велича́ше стра́шное  снизхожде́нїе неискꙋсобра́чнаѧ влⷣчце. 
По г҃-мъ стїхосло́вїи, сѣда́льны, гла́съ з҃: 
Крⷭ҇тъ тво́й хрⷭ҇тѐ, чⷭ҇тны́й, мі́ра ѻ҆рꙋ́жїе  є҆́сть, и҆ непобѣди́маѧ побѣ́да: и҆́мже и҆ неви̑димыѧ  врагѝ низлага́юще, бл҃года́рнѡ воспѣва́емъ тѧ̀. 
И҆́же а҆да́мово ѡ҆сꙋжде́нїе дре́вомъ крⷭ҇та̀  и҆сцѣли́вый, и҆сцѣлѝ на̑ша сокрꙋшє́нїѧ сердє́чнаѧ,  и҆ сп҃сѝ на́съ. 
Сла́ва, и҆ ны́нѣ, крⷭ҇тобг҃оро́диченъ: Пло́дъ чре́ва  твоегѡ̀ пречⷭ҇таѧ, крⷭ҇тъ насадѝ въ концѣ́хъ и҆ ѿ  тлѝ мі́ръ и҆зба́вилъ є҆́сть: тѣ́мже тѧ̀ пресла́внаѧ,  велича́емъ. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню,  [є҆го́же краегране́сїе: хрⷭ҇то́съ на дре́вѣ,  оу҆ста́вилъ є҆́сть дре́внїй вре́дъ.] Творе́нїе  і҆ѡ́сифово. Гла́съ з҃: 
Пѣ́снь а҃ 
І҆рмо́съ: И҆стрѧ́сшемꙋ бг҃ꙋ фараѡ́на въ мо́ри  чермнѣ́мъ, пѣ́снь побѣ́днꙋю пои́мъ, ꙗ҆́кѡ  просла́висѧ. 
Хрⷭ҇то́съ возноси́мь на крⷭ҇тъ, къ себѣ̀ всѧ̑  привлечѐ человѣ́ки, и҆ низве́рже врага̀, всѣ́хъ  низве́ргшаго. 
Во́дꙋ животꙋ̀ моемꙋ̀ і҆и҃се, ѿ живоно́сныхъ ре́бръ  и҆сточи́лъ є҆сѝ, и҆ оу҆мертви́лъ є҆сѝ врага̀ влⷣко,  бы́въ ме́ртвъ. 
Мч҃нченъ: Мл҃твꙋ хрⷭ҇тꙋ̀ за на́съ стрⷭ҇тоте́рпцы  прилѣ́жнꙋю принеси́те, стра́шнагѡ сꙋда̀ всѣ̑мъ на́мъ  и҆зба́витисѧ. 
Мч҃нченъ: Смири́вшесѧ вы̀ хрⷭ҇та̀ ра́ди, премꙋ́дрїи  мч҃нцы, го́рдаго врага̀ низложи́сте бж҃е́ственною  бл҃года́тїю. 
Бг҃оро́диченъ: Возсїѧ́вшаго и҆з̾ тебѐ, превели́кимъ  бл҃гоꙋтро́бїемъ влⷣчце, на крⷭ҇тѣ̀ зрѧ́щи пла́кала  є҆сѝ, того̀ сла́вѧщи. 
Дрꙋгі́й канѡ́нъ прест҃ѣ́й бцⷣѣ. Гла́съ з҃: 
І҆рмо́съ то́йже. 
Впа́дшаго въ тлѣ́нїе преслꙋша́нїѧ пра́дѣда а҆да́ма  ѡ҆бнови́ла є҆сѝ, бг҃а пречⷭ҇таѧ, пло́тїю ро́ждши. 
Съ весе́лїемъ гла́съ гаврїи́ловъ взыва́емъ тѝ,  чⷭ҇таѧ: ра́дꙋйсѧ всѣ́хъ наде́жде пречⷭ҇таѧ, ра́дꙋйсѧ  бг҃оневѣ́сто. 
Оу҆мерщвле́нный мо́й оу҆́мъ ѡ҆живѝ живо́тнымъ  дѣ́йствїемъ и҆з̾ тебѐ ро́ждшимсѧ вои́стиннꙋ пречⷭ҇таѧ  дв҃о. 
Бл҃гословѧ́щїи тѧ̀ вѣ́рнѡ ѿ бг҃а бл҃гословлѧ́ютсѧ  ꙗ҆́вѣ: бл҃гослове́нїѧ во и҆сто́чникъ родила̀ є҆сѝ,  є҆ди́на всепѣ́таѧ. 
Пѣ́снь г҃ 
І҆рмо́съ: Оу҆тверди́сѧ вѣ́рою хрⷭ҇то́ва цр҃ковь,  и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ  гдⷭ҇и, и҆ тѧ̀ пое́тъ дꙋ́хъ мо́й. 
Безстра́стный по сꙋществꙋ̀, ка́кѡ стрⷭ҇ть терпи́ши,  живо́тъ мнѣ̀ вдыха́ѧй; ка́кѡ оу҆мира́еши на дре́вѣ;  ве́лїѧ твоѧ̑ млⷭ҇ть и҆ долготерпѣ́нїе, сп҃се. 
На крⷭ҇тѣ̀ посредѣ̀ разбо́йникѡвъ, сло́ве,  непра́веднѡ воздви́глсѧ є҆сѝ, и҆ ѡ҆правда́лъ є҆сѝ  вѣ́рою позна́вшаго тебѐ зижди́телѧ всеѧ̀ тва́ри, во́лею  стра́ждꙋща. 
Мч҃нченъ: Строга̑нїѧ пло́ти терпѧ́ще, рꙋ́къ же  ѿѧ́тїе, и҆ но́гъ, и҆ всѣ́хъ оу҆дѡ́въ стрⷭ҇тоте́рпцы,  сла́вы сподо́бишасѧ, ѡ҆ на́съ молѧ́щесѧ. 
Мч҃нченъ: Премно́гими мꙋ́ками ѡ҆ бз҃ѣ  просвѣти́вшесѧ, премно́гꙋю сла́вꙋ мꙋ́дрїи ны́нѣ  наслѣ́довасте, всегда̀ молѧ́щесѧ ѡ҆ дꙋша́хъ на́шихъ. 
Бг҃оро́диченъ: Разрѣше́нїе долгѡ́въ на́шихъ чⷭ҇таѧ  дв҃о, пода́ждь ма́терними твои́ми мл҃твами, на крⷭ҇тѣ̀  пригвожде́ннаго чл҃вѣ́ка бы́вша, бг҃а сло́ва ро́ждшаѧ. 
И҆́нъ І҆рмо́съ то́йже. 
Тебѐ дв҃ꙋ, ѡ҆бра́знѡ сѣ́нь всест҃ꙋ́ю.  законополо́жникꙋ на горѣ̀ бг҃ъ предсказа́ше: селе́нїе бо  бы́сть всѣ́хъ ѡ҆свѧща́ющагѡ. 
Зе́млю тѧ̀ ст҃ꙋ́ю дв҃о, разꙋмѣ́хомъ всѝ, на́мъ без̾  сѣ́мене возрасти́вшꙋю кра́сный кла́съ, і҆и҃са хрⷭ҇та̀,  пита́ющъ вѣ́рою тѧ̀ и҆ любо́вїю бл҃жа́щихъ. 
Ви̑дѣна бы́ша шє́ствїѧ бг҃а вы́шнѧгѡ, въ тебѣ̀ дв҃о  неизрече́ннѡ томꙋ̀ вопло́щшꙋсѧ: мт҃и бо ты̀ была̀ є҆сѝ  всѣ́ми ца́рствꙋющагѡ. 
Оу҆тверди́хсѧ, бж҃е́ственное твоѐ ржⷭ҇тво̀  разꙋмѣ́въ, и҆ застꙋпле́нїемъ твои́мъ дв҃о, ѡ҆бога́щьсѧ,  зовы́й: ст҃ъ є҆сѝ гдⷭ҇и, сп҃са́ѧй дꙋ́шы на́шѧ. 
Пѣ́снь д҃ 
І҆рмо́съ: Оу҆слы́шахъ слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ гдⷭ҇и. 
Ꙗ҆́коже краснѣ́йшїй гро́здъ на крⷭ҇тѣ̀ воздви́глсѧ  є҆сѝ влⷣко, весе́лїѧ вїно̀ и҆ска́палъ є҆сѝ  чл҃вѣколю́бче. 
Многоболѣ́знєнныѧ человѣ́кѡвъ стра̑сти оу҆тиши́лъ  є҆сѝ вои́стиннꙋ, стрⷭ҇ти влⷣко, во́лею на пло́ти  твое́й прїе́мъ. 
Мч҃нченъ: Ѡ҆стрꙋпи́ша ѡ҆стрꙋплѧ́еми стрⷭ҇тоте́рпцы  борца̀: и҆ ꙗ҆ви́шасѧ вра́чеве дꙋ́шъ на́шихъ. 
Мч҃нченъ: Ѡ҆полчи́шасѧ къ мꙋчи́телємъ стрⷭ҇тоно́сцы,  и҆ побѣди́вше, вѣнча́ни бы́ша побѣ́дными вѣнцы̀. 
Бг҃оро́диченъ: Родила̀ є҆сѝ без̾ сѣ́мене дв҃о  сло́ва, на крⷭ҇тѣ̀ погꙋби́вшаго тлѣ́нїе бл҃гостїю. 
И҆́нъ І҆рмо́съ то́йже. 
Оу҆слы́шалъ є҆́сть а҆ввакꙋ́мъ тѧ̀ пречⷭ҇таѧ, го́рꙋ,  дх҃о́вными ѡ҆сѣне́ньми просвѣща́емꙋ: и҆з̾ тебе́ бо  бг҃ъ ꙗ҆ви́сѧ воплоща́емь. 
И҆справлѧ́етсѧ правосла́вныхъ собо́ръ, тебѐ всест҃ꙋ́ю  поѧ̀ ꙗ҆́кѡ бг҃ома́терь, со а҆рха́гг҃ломъ, ра́дꙋйсѧ,  зовы́й тебѣ̀. 
Бїе́тсѧ несто́рїа лицѐ, не восхотѣ́вшагѡ  мꙋ́дрствовати тебѐ бцⷣꙋ чⷭ҇тꙋю: бг҃а бо вои́стиннꙋ  пречⷭ҇таѧ, родила̀ є҆сѝ. 
Кра́снꙋю тѧ̀ и҆ свѣ́тлꙋю добро́тами жени́хъ  ѡ҆брѣ́тъ, въ тѧ̀ всели́сѧ, и҆ бцⷣꙋ всечⷭ҇таѧ содѣ́ла. 
Пѣ́снь є҃ 
І҆рмо́съ: Оу҆́тренюетъ дꙋ́хъ мо́й къ тебѣ̀, бж҃е:  занѐ свѣ́тъ є҆сѝ, и҆ твоѧ̑ повелѣ̑нїѧ бы́ша  и҆сцѣлє́нїѧ рабѡ́мъ твои̑мъ, чл҃вѣколю́бче. 
Воздви́жемь влⷣко, на дре́во пло́тїю, тва́рь всю̀  и҆з̾ ро́ва лю́тыхъ неразꙋ́мїѧ и҆звле́клъ є҆сѝ, къ  ра́зꙋмꙋ твоемꙋ̀ чл҃вѣколю́бче. 
На ло́бнѣмъ тѧ̀ мѣ́стѣ и҆спроси́ша лю́дїе  беззако́ннїи распѧ́ти і҆и҃се, главꙋ̀ па́гꙋбнꙋю ѕмі́евꙋ  сокрꙋша́ющаго. 
Мч҃нченъ: Оу҆ста́висте ѕлоче́стїѧ тече́нїе хрⷭ҇тѡ́вы  мч҃нцы, бж҃е́ственными кровьмѝ ва́шими, и҆ фараѡ́на  мꙋчи́телѧ въ си́хъ потопи́сте. 
Мч҃нченъ: Ноготьмѝ неща́днѡ стрꙋ́жеми, растерза́сте  ѡ҆бличе́ньми страда́льцы сердца̀ сꙋемꙋ́дрєннаѧ, и҆  побѣди́телїе бы́сте. 
Бг҃оро́диченъ: Ѡ҆свѧти́лъ є҆́сть бг҃ъ оу҆тро́бꙋ  твою̀, ст҃а́ѧ чⷭ҇таѧ, и҆ всели́сѧ въ ню̀: и҆ на крⷭ҇тъ  воздви́жемь, тва́рь совоздви́глъ є҆́сть. 
И҆́нъ І҆рмо́съ то́йже. 
Бг҃олѣ́пнꙋю твою̀ госпожѐ, и҆ кра́снꙋю, и҆  сладча́йшꙋю и҆ бл҃гꙋ́ю добро́тꙋ возлюби́въ влⷣка, въ тѧ̀  дв҃о, всели́сѧ. 
Всест҃а́ѧ и҆ свѣтоно́снаѧ две́ре бл҃года́ти,  вселе́ннꙋю свѣтлѣ́йшимъ твои́мъ свѣ́томъ ѡ҆зари́вши  ѻ҆трокови́це, тебѐ пою́щыѧ просвѣтѝ. 
Бцⷣꙋ и҆сповѣ́дающїи тѧ̀ мт҃и дв҃о, непреидꙋ́щагѡ  црⷭ҇твїѧ и҆ пи́щи тобо́ю бг҃ома́ти оу҆лꙋчи́ти да  сподо́бѧтсѧ. 
Хра́мъ ꙗ҆ви́ласѧ є҆сѝ всеви́дца и҆ вседержи́телѧ:  твою́ бо оу҆тро́бꙋ чⷭ҇тѣ́йшꙋю нб҃съ ѡ҆брѣ́тъ  водвори́сѧ, бг҃ороди́тельнице всечⷭ҇таѧ. 
Пѣ́снь ѕ҃ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се, поми́лꙋй на́съ. 
Недꙋ́говавшее человѣ́ческое є҆стество̀, ꙗ҆́вльсѧ за  млⷭ҇рдїе млⷭ҇ти, врачꙋ̀ недꙋ́гꙋющихъ, и҆сцѣли́лъ є҆сѝ  крⷭ҇то́мъ и҆ стра́стїю твое́ю. 
Дре́вомъ дре́вле а҆да́мъ ѡ҆сꙋди́сѧ: дре́вомъ же ны́нѣ  кре́стнымъ ѡ҆правда́сѧ, вхожде́нїе прїе́мъ въ ра́й, и҆  сла́дости воспрїѧ́тїе. 
Пое́мъ тѧ̀ пло́тїю распе́ншагосѧ, сла́вимъ те́рнїемъ  вѣнча́вшагосѧ, и҆ сла́вою вѣнча́вшаго человѣ́ки, цр҃ю̀  пребл҃гі́й. 
Мч҃нченъ: Гꙋби́тельный ны́нѣ ѿри́нꙋвше вре́дъ  страда́льцы і҆дѡлобѣ́сїѧ, мꙋ́камъ причасти́шасѧ: и҆  оу҆ме́рше со хрⷭ҇то́мъ ца́рствꙋютъ. 
Мч҃нченъ: Ни гоне́нїе, ни гла́дъ, ни нагота̀, ни  бѣды̑, нижѐ сме́рть, ѿню́дъ бж҃е́ствєнныѧ  стрⷭ҇тоте́рпцы, ѿ любвѐ хрⷭ҇то́вы разлꙋчи́ша. 
Бг҃оро́диченъ: Славосло́виши и҆з̾ тебѐ  вопло́щшагосѧ, и҆ пла́чеши на крⷭ҇тѣ̀ воздви́женаго,  того̀ смотрѧ́ющи дв҃о мт҃и ст҃а́ѧ всенепоро́чнаѧ. 
И҆́нъ І҆рмо́съ то́йже. 
Бг҃омꙋ́жнѡ въ человѣ́цѣхъ пожи́вшаго родила̀ є҆сѝ  бцⷣе дв҃о, є҆ди́наго бл҃годѣ́телѧ, є҆́же бы́ти  человѣ́кѡмъ да́рꙋющаго. 
Є҆мманꙋ́ила бцⷣе, сꙋгꙋ́ба по сꙋществꙋ̀ родила̀  є҆сѝ, пре́жде соверше́нно сло́во, бг҃а воплоще́нна,  и҆збавле́нїе на́мъ подава́ющаго. 
Ковче́гъ прїе́мый зако́на скрижа̑ли, преднаписа̀ тебѐ  бцⷣе, сло́во бж҃їе, ꙗ҆́кѡ прїе́мшꙋю во чре́вѣ свое́мъ  на́съ ра́ди воплоща́ема. 
А҆́гг҃льскїѧ ѧ҆зы́ки и҆спо́лнены, твоѧ̑ похвалы̑  проповѣ́дати не мо́гꙋтъ чⷭ҇таѧ: мы́ же ны́нѣ ра́бски  прїе́мше, є҆́же ра́дꙋйсѧ, гаврїи́лово прино́симъ. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ, и҆  препросла́вленъ. 
Тѧготꙋ̀ ѡ҆блегча́ѧ беззако́нїй мои́хъ, посредѣ̀  беззако́нныхъ воздви́глсѧ є҆сѝ на крⷭ҇тъ, пребл҃гі́й  гдⷭ҇и, превозноси́мый ѻ҆тцє́въ гдⷭ҇ь, и҆ бг҃ъ  бл҃гослове́нъ є҆сѝ. 
Копїе́мъ пробо́дьсѧ въ бж҃е́ствєннаѧ рє́бра твоѧ̑,  и҆ ре́бренное поползне́нїе и҆спра́вилъ є҆сѝ сп҃се,  пла́менномꙋ же ѻ҆рꙋ́жїю дава́ти мѝ вхо́дъ раѧ̀  повелѣва́еши всегда̀. 
Мч҃нченъ: Ѕвѣ́зды на высотѣ̀ ѡ҆снова́нныѧ цр҃кве  мч҃нцы бы́вше, тва́рь ѡ҆зарѧ́ете страда́нїй свѣ́тлостїю,  и҆ и҆сцѣле́нїй сїѧ́нїемъ. 
Мч҃нченъ: Кни́га прино́ситъ при́снѡ напи́санныхъ  живы́хъ гдⷭ҇нихъ мч҃нкъ, напи̑санаѧ бж҃їѧ ѡ҆правда̑нїѧ  оу҆се́рднѡ сохрани́вшихъ, и҆ пострада́вшихъ крѣ́пкѡ. 
Бг҃оро́диченъ: Всест҃а́ѧ, прест҃о́е сло́во, є҆́же ѿ  неѧ̀ возсїѧ́вшее, на ст҃ѣ́мъ крⷭ҇тѣ̀ воздви́жено, и҆  ѡ҆свѧща́ющо земны̑ѧ, зрѧ́щи рыда́ше. 
И҆́нъ І҆рмо́съ то́йже. 
Ꙗ҆̀же въ пещѝ ѻ҆́гненнѣй, твоѐ ржⷭ҇тво̀ сп҃сло̀  є҆́сть оу҆́бѡ дре́вле: ны́нѣ же на́съ всенепоро́чнаѧ  сп҃сѝ, є҆гѡ̀ прише́ствїю є҆́же па́че сло́ва зовꙋ́щихъ:  бл҃гослове́нъ є҆сѝ бж҃е ѻ҆тє́цъ на́шихъ. 
Бг҃оѻте́цъ оу҆́бѡ дв҃дъ твою̀ сла́вꙋ написꙋ́етъ  дв҃о, и҆ тебѐ тва́рей цр҃и́цꙋ ꙗ҆вле́ннѡ  прⷪ҇ро́чествꙋетъ, предстоѧ́щꙋю ѡ҆деснꙋ́ю всенепоро́чнаѧ,  бг҃а ѻ҆тє́цъ на́шихъ. 
Ѡ҆бнови́ла є҆сѝ чⷭ҇таѧ, земны́хъ є҆стество̀,  ѡ҆бновле́нїемъ ржⷭ҇тва̀ твоегѡ̀. тѣ́мже тѝ вопїе́мъ:  бл҃гослове́нъ є҆́сть во вѣ́ки всѧ̑, гпⷭ҇жѐ, пло́дъ  твоегѡ̀ чре́ва. 
Ѡ҆сꙋжде́ннаго бы́вша а҆да́ма, и҆ сме́ртїю держи́ма,  а҆да́мъ вторы́й, пречⷭ҇таѧ, тобо́ю поми́ловавъ призва̀,  бл҃гослове́нъ є҆сѝ зовꙋ́ща, рожде́йсѧ, и҆ ѡ҆бновле́й  мѧ̀. 
Пѣ́снь и҃ 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те  є҆го̀ во вѣ́ки. 
Ме́ртва мѧ̀ показа̀ дре́во ра́зꙋма, ты́ же хрⷭ҇тѐ  мо́й, оу҆мертви́всѧ на дре́вѣ ѡ҆живи́лъ є҆сѝ, и҆  просвѣти́лъ є҆сѝ пѣ́ти: по́йте сщ҃е́нницы, лю́дїе  превозноси́те во всѧ̑ вѣ́ки. 
Те́рнїемъ вѣнча̀ законопрестꙋ́пный со́нмъ тѧ̀, цр҃ю̀,  преслꙋша́нїѧ и҆скоренева́юща те́рнїе а҆да́ма  первозда́ннагѡ, и҆ воздви́же на крⷭ҇тъ, всѧ̑ и҆з̾  глꙋбины̀ пре́лести и҆звле́кшаго. 
Мч҃нченъ: Ра́зꙋмомъ просте́ршаго нб҃са̀, тебѐ  простира́ютъ на дре́вѣ лю́дїе неразꙋ́мнїи, и҆сцѣлѧ́юща  на́шѧ стра̑сти стрⷭ҇тїю твое́ю, сп҃се, и҆ оу҆ставлѧ́юща  болѣ̑зни, ꙗ҆̀же ѿ гвозде́й болѣ́зньми. 
Мч҃нченъ: Мч҃нкъ мѡ́щи бл҃гоꙋха̑нїѧ и҆спꙋща́ютъ  чꙋде́съ приходѧ́щымъ несꙋмнѣ́ннымъ се́рдцемъ, и҆  страсте́й ѕлово́нїе прогонѧ́ютъ при́снѡ, и҆ всѣ̑мъ  здра́вїе ѡ҆ бз҃ѣ подава́ютъ. 
Бг҃оро́диченъ: Ст҃ы́хъ чи́нове мо́лѧтсѧ дв҃о, и҆з̾  оу҆тро́бы твоеѧ̀ проше́дшемꙋ влⷣцѣ, показа́вшемꙋ на  крⷭ҇тѣ̀ си́мъ пꙋ́ть страда́нїѧ, чⷭ҇таѧ, и҆ славосло́вѧтъ  тѧ̀ ꙗ҆́кѡ всѣ́хъ цр҃и́цꙋ. 
И҆́нъ І҆рмо́съ то́йже. 
Непостижи́мый влⷣка всѣ́хъ, є҆го́же не вмѣща́ютъ  нб҃са̀, бг҃ороди́тельнице, вмѣща́етсѧ во твою̀  оу҆тро́бꙋ дв҃о. тѣ́мже тѧ̀ вѣ́рнїи любо́вїю  превозно́симъ во вѣ́ки. 
Оу҆ма̀ превы́шшаго всеѧ̀ тва́ри, ѻ҆трокови́це,  є҆го́же не возмога́етъ рожде́нное зрѣ́ти є҆стество̀,  носи́ла є҆сѝ на своє́ю пречⷭ҇тою рꙋкꙋ̀. тѣ́мже  вѣ́рнїи любо́вїю превозно́симъ во всѧ̑ вѣ́ки. 
Бг҃а, є҆го́же родила̀ є҆сѝ, оу҆молѝ дв҃о,  низпосла́ти сп҃се́нїе вѣ́рнѡ чтꙋ́щымъ тѧ̀, и҆ бѣ́дъ  разрꙋше́нїе, и҆ недꙋ́гѡвъ лю́тыхъ премѣне́нїе ско́рое,  и҆ бл҃года́ть вѣ́чнꙋю. 
Оу҆краше́нъ тѧ̀ добродѣ́тельми разли́чными, и҆  просвѣще́нъ хра́мъ вы́шнѧгѡ, оу҆вѣ́дѣвше всест҃а́ѧ  дв҃о, пое́мъ бл҃гоче́стнѡ тѧ̀, и҆ славосло́вимъ во всѧ̑  вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Всепѣ́таѧ нб҃съ превы́шшаѧ, безнача́льное  сло́во безсѣ́меннѡ заче́ншаѧ, и҆ воплоще́ннаго бг҃а  ро́ждшаѧ человѣ́кѡмъ: тѣ́мъ тѧ̀ всѝ велича́емъ. 
На крⷭ҇тѣ́ тѧ возвы́шена, цр҃ю̀ вѣкѡ́въ, ꙗ҆́кѡ  ви́дѣ со́лнце ѡ҆мрачи́сѧ, и҆ землѧ̀ потрѧсе́сѧ, и҆  цр҃кве раздра́сѧ завѣ́са свѣ́тлости, і҆и҃се всеси́льне. 
И҆скопа́ша рꙋ́цѣ и҆ но́зѣ твоѝ беззакѡ́нницы, и҆  ре́бра живонѡ́снаѧ прободо́ша копїе́мъ, и҆ же́лчи со  ѻ҆́цтомъ напои́ша тѧ̀ хрⷭ҇тѐ мо́й, всѣ́хъ сла́дость,  и҆ бг҃а и҆́стинна. 
Мч҃нченъ: Сокрꙋши́ша началоѕло́бнагѡ сѣ̑ти,  сокрꙋша́еми всѧ́кими ви́ды мꙋче́нїѧ, и҆ вѣнцено́сцы  побѣ́дою бы́вше, до́блїи страда́льцы оу҆бл҃жа́ютсѧ. 
Мч҃нченъ: Ѡ҆свѧти́ша положе́нїемъ моще́й всю̀ зе́млю  стрⷭ҇тоте́рпцы, и҆ оу҆гаси́ша сква̑ры  і҆дѡложе́ртвєнныѧ, ѻ҆гню̀ примѣша́ющесѧ, и҆ въ не́мъ  та́йнѡ всесожига́еми. 
Бг҃оро́диченъ: Бл҃голюби́ваѧ, херꙋві̑мъ ст҃ѣ́йшаѧ,  ꙗ҆́же бж҃їе сло́во бг҃а пло́тїю ро́ждшаѧ, воздви́женнаго  на крⷭ҇тѣ̀ хотѣ́нїемъ, за всѣ́хъ прилѣ́жнѡ томꙋ̀  моли́сѧ. 
И҆́нъ І҆рмо́съ то́йже. 
Всесоверше́но человѣ́чество прїѧ́то бы́сть и҆з̾  тебѐ, пречⷭ҇таѧ ѻ҆трокови́це, сло́вꙋ совокꙋ́пльшꙋсѧ  пло́ти ѡ҆дꙋшевле́ннѣй, сло́вомъ дꙋшѝ оу҆кра́шеннѣй:  тѣ́мже всѝ вѣ́рнїи тѧ̀ велича́емъ. 
Виті́йское оу҆́бѡ бꙋесло́вїе да оу҆молчи́тъ,  а҆пⷭ҇льскаѧ же трꙋба̀ да возгласи́тъ, тебѐ и҆́стинными  гла́сы дв҃о восхвалѧ́ющи, бцⷣꙋ и҆́стиннꙋю возвѣща́ющи. 
Поми́ловасѧ тебѐ ра́ди человѣ́чество, по ѵ҆поста́си  вои́стиннꙋ сло́вꙋ соеди́ншеесѧ, и҆ воздаѧ́нїемъ бг҃ъ,  дв҃о, бы́вшее: тѣ́мже тѧ̀ всѝ при́снѡ велича́емъ. 
Проразꙋмѣ́сѧ прⷪ҇ро́ческими быстрозрѣ́нїи та́инство,  ѻ҆трокови́це, твоегѡ̀ ржⷭ҇тва̀, ꙗ҆́кѡ воплоще́нна бг҃а  ро́ждши человѣ́кѡмъ, и҆збавлѧ́ющаго на́съ ѿ напа́стей  мл҃твами твои́ми. 
Та́же, Досто́йно є҆́сть: И҆ є҆ктенїа̀, и҆  свѣти́ленъ, и҆ ѱалмы̀ ѻ҆бы́чны. 
На стїхо́внѣ стїхи̑ры крⷭ҇тны, гла́съ з҃: 
Влⷣко сы́й чл҃вѣколю́бче жизнода́вче, и҆скꙋпи́лъ  є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва  тебѣ̀. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
На крⷭ҇тѣ̀ пригвозди́сѧ лоза̀ и҆́стиннаѧ, ѡ҆б̾има́ша  ꙗ҆зы́цы ра́й съ разбо́йникомъ: сїѧ̀ сла́ва цр҃ко́внаѧ,  сїѐ бога́тство црⷭ҇твїѧ. пострада́вый на́съ ра́ди,  гдⷭ҇и, сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Па́мѧть ст҃ы́хъ твои́хъ стрⷭ҇тоте́рпєцъ пра́зднꙋюще,  тебѐ пое́мъ хрⷭ҇тѐ, вопїю́ще, гдⷭ҇и, сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ: Своего̀ сн҃а  на дре́вѣ ви́дѧщи дре́вле, се́рдце своѐ ѻ҆рꙋ́жїемъ  печа́ли оу҆ѧзвлѧ́ше пречⷭ҇таѧ. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропа́рь, и҆ є҆ктенїа̀, и҆ ча́съ пе́рвый, и҆ ѿпꙋ́стъ. 
Въ пѧто́къ бл҃жє́нны, гла́съ з҃: 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ, хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧни́ мѧ гдⷭ҇и, во црⷭ҇твїи твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆сцѣлѧ́ѧ а҆да́мовꙋ болѣ́знь, ю҆́же под̾ѧ́тъ  вра́жїимъ совѣ́томъ, возне́ссѧ на дре́во всѣ́хъ цр҃ю̀,  и҆ болѣ̑зни претерпѣ́лъ є҆сѝ, рꙋка́ма и҆ нога́ма  пригвожде́нъ: тѣ́мже сла́вимъ твоѐ, сло́ве,  долготерпѣ́нїе. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Посредѣ́ тѧ беззакѡ́нною со́нмъ є҆вре́йскїй  распѧ́тъ, є҆ди́наго законода́вца и҆ и҆зба́вителѧ,  всѧ́кагѡ беззако́нїѧ и҆збавлѧ́юща хрⷭ҇тѐ, ро́дъ  человѣ́ческїй: тѣ́мже воспѣва́емъ тѧ̀. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Ꙗ҆́звы мно́гихъ мꙋ́къ, ꙗ҆́кѡ кра̑снаѧ  оу҆добрє́нїѧ носѧ́ще до́блественнѣ страда́льцы,  оу҆краше́нїе цр҃ко́вное позна́ни бы́ша свѣ́тлое,  всегда̀ молѧ́щесѧ ѡ҆ дꙋша́хъ на́шихъ. 
Сла́ва: Ѽ трⷪ҇це ст҃а́ѧ! вѣ̑рныѧ рабы̑ твоѧ̑  и҆зба́ви мꙋ́къ, въ тѧ̀ вѣ́ровавшыѧ, во є҆ди́номъ  бж҃ествѣ̀, непреста́ннѡ сла́вимꙋю бл҃гоче́стнѡ, и҆  вѣ́чное твоѐ црⷭ҇твїе да́рꙋй. 
И҆ ны́нѣ: Не и҆мꙋ́ща ви́да, нижѐ добро́ты, зрѧ́щи  тебѐ хрⷭ҇тѐ, пло́тїю возвы́шена на дре́вѣ крⷭ҇тнѣмъ  всечⷭ҇таѧ дв҃а, взыва́ше болѣ́зненнѣ: оу҆вы̀ мнѣ̀,  ка́кѡ тѧ̀ ча́до, беззако́ннїи оу҆ѧзви́ша; 


Въ пѧто́къ ве́чера, 
на Гдⷭ҇и воззва́хъ, стїхи̑ры ст҃ы̑мъ мч҃нкѡмъ, и҆  ст҃и́телємъ, и҆ прпⷣбнымъ, гла́съ з҃: 
Подо́бенъ: Не ктомꙋ̀ возбранѧ́еми є҆смы̀: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Мч҃нцы тьмꙋ̀ безбо́жїѧ прогна́ша, всѣ̑мъ показа́вше  человѣ́кѡмъ бг҃оразꙋ́мїѧ свѣ́тъ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Оу҆че́нїи правосла́вными, бж҃е́ственными зарѧ́ми  ѡ҆сїѧ́сте гдⷭ҇ню цр҃ковь, па́стырїе всемꙋ́дрїи. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Бѣсѡ́въ сокрꙋши́сте сѣ̑ти, водворѧ́еми въ пꙋсты́нѧхъ  непрохо́дныхъ при́снѡ, ѻ҆тцы̀ прпⷣбнїи. 
И҆́ны стїхи̑ры мч҃нкѡмъ, гла́съ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Сп҃се, не постыдѝ менѐ, є҆гда̀ прїи́деши сꙋди́ти  мі́рꙋ всемꙋ̀, стꙋ̑днаѧ дѣла̀ сотво́ршаго. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Сла́ва тебѣ̀ хрⷭ҇тѐ бж҃е, а҆пⷭ҇лѡвъ похвало̀: и҆  мч҃нкѡвъ весе́лїе: и҆́хже про́повѣдь, трⷪ҇ца  є҆диносꙋ́щнаѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ст҃і́и мч҃нцы, и҆̀же до́брѣ страда́вше, и҆  вѣнча́вшесѧ, моли́тесѧ ко гдⷭ҇ꙋ, сп҃сти́сѧ дꙋша́мъ  на́шымъ. 
Сла́ва, и҆ ны́нѣ, бг҃оро́диченъ: Мт҃и оу҆́бѡ  позна́ласѧ є҆сѝ, па́че є҆стества̀ бцⷣе, пребыла́ же  є҆сѝ дв҃а, па́че сло́ва и҆ ра́зꙋма, и҆ чꙋдесѐ ржⷭ҇тва̀  твоегѡ̀ сказа́ти ѧ҆зы́къ не мо́жетъ. пресла́внꙋ бо сꙋ́щꙋ  зача́тїю чⷭ҇таѧ, непости́женъ є҆́сть ѡ҆́бразъ рожде́нїѧ:  и҆дѣ́же бо хо́щетъ бг҃ъ, побѣжда́етсѧ є҆стества̀  чи́нъ. тѣ́мже тѧ̀ всѝ мт҃рь бж҃їю вѣ́дꙋще, мо́лимъ ти  сѧ прилѣ́жнѡ: молѝ сп҃сти́сѧ дꙋша́мъ на́шымъ. 
Та́же, Свѣ́те ти́хїй: Прокі́менъ днѐ. 
На стїхо́внѣ стїхи̑ры мч҃нчны, гла́съ з҃: 
Неради́вше ѡ҆ всѣ́хъ земны́хъ, ст҃і́и мч҃нцы, и҆ на  сꙋди́щи хрⷭ҇та̀ мꙋ́жески проповѣ́давше, воздаѧ́нїе мꙋ́къ  ѿ негѡ̀ прїѧ́сте: но ꙗ҆́кѡ и҆мꙋ́ще дерзнове́нїе, того̀  оу҆моли́те ꙗ҆́кѡ бг҃а всеси́льна, дꙋ́шы на́шѧ сп҃стѝ,  прибѣга́ющыѧ къ ва́мъ, мо́лимсѧ. 
Всехва́льнїи мч҃нцы, ѻ҆вча́та дх҃ѡ́внаѧ,  всесожжє́нїѧ словє́снаѧ, же́ртва прїѧ́тна бл҃гоꙋго́дна  бг҃ꙋ, ва́съ ни землѧ̀ потаи́ла є҆́сть, но нб҃о прїѧ́тъ  вы̀, а҆́гг҃лѡмъ соприча̑стницы бы́сте. съ ни́миже  моли́те, мо́лимъ вы̀, сп҃са и҆ бг҃а на́шего, оу҆мири́ти  мі́ръ, и҆ сп҃стѝ дꙋ́шы на́шѧ. 
Ме́ртвенъ: По ѡ҆́бразꙋ твоемꙋ̀ и҆ по подо́бїю  созда́вый гдⷭ҇и, и҆спе́рва человѣ́ка, и҆ въ раѝ  поста́вилъ є҆сѝ владѣ́ти твои́ми творе́нїи: за́вистїю  же дїа́волею прельще́нъ бы́въ, ꙗ҆́ди причасти́сѧ.  за́повѣдей твои́хъ престꙋ́пникъ бы́въ. тѣ́мже па́ки въ  зе́млю, ѿ неѧ́же взѧ́тъ бы́сть, ѡ҆сꙋдѝ є҆го̀  возврати́тисѧ гдⷭ҇и, и҆ и҆спроси́ти поко́й. 
Ме́ртвенъ: Оу҆поко́й сп҃се на́шъ, жизнода́вче, ꙗ҆̀же  преста́вилъ є҆сѝ бра́тїю на́шꙋ ѿ вре́менныхъ,  зовꙋ́щыѧ: гдⷭ҇и, сла́ва тебѣ̀. 
Сла́ва, и҆ ны́нѣ, бг҃оро́диченъ: Ꙗ҆́же  невмѣсти́маго прїе́мши, и҆ ро́ждши бг҃а сло́ва  воплоще́нна, молѝ сп҃сти́сѧ дꙋша́мъ на́шымъ. 
Въ пѧто́къ на повече́рїи, 
канѡ́нъ прест҃ѣ́й бцⷣѣ, гла́съ з҃: 
Пѣ́снь а҃ 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀ гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Влⷣчце бцⷣе, и҆̀же на тѧ̀ оу҆пова́нїе и҆мꙋ́щыѧ, и҆  къ тебѣ̀ притека́ющыѧ, бѣ́дъ же и҆ скорбе́й и҆зба́ви,  и҆ паде́нїѧ, и҆ вѣ́чнагѡ пла́мене, и҆ мꙋ́ки. 
Росо́ю млⷭ҇рдїѧ твоегѡ̀, дв҃о чⷭ҇таѧ, пла́мень погасѝ  мои́хъ паде́нїй, ꙗ҆́кѡ да не ко и҆скꙋше́нїю прїидꙋ̀  всѧ́кагѡ ѡ҆сꙋжде́нїѧ, и҆ ѻ҆гнѧ̀ бꙋ́дꙋщагѡ. 
Сла́ва: Ѡ҆дожди́ ми дв҃о, ка̑пли твоегѡ̀ млⷭ҇рдїѧ,  сласте́й зно́емъ всегда̀ и҆зсꙋша́емꙋ: ꙗ҆́кѡ да  непреста́ннѡ сла́влю ѿ тебѐ ро́ждшагосѧ бг҃а и҆ сп҃са  на́шего. 
И҆ ны́нѣ: Водо́ю напо́й твоеѧ̀ мл҃твы дв҃о, дꙋ́шꙋ  мою̀ разгорѣ́вшꙋюсѧ печа́льнымъ зно́емъ: ꙗ҆́кѡ да  бж҃е́ственнагѡ весе́лїѧ ѿ тебѐ ро́ждшемꙋсѧ плоды̀  принесꙋ̀. 
Пѣ́снь г҃ 
І҆рмо́съ: Въ нача́лѣ нб҃са̀, всеси́льнымъ сло́вомъ  твои́мъ оу҆твержде́й гдⷭ҇и сп҃се, и҆ вседѣ́тельнымъ и҆  бж҃їимъ дх҃омъ всю̀ си́лꙋ и҆́хъ: на недви́жимѣмъ мѧ̀  ка́мени и҆сповѣ́данїѧ твоегѡ̀ оу҆твердѝ. 
Тѧ̀ молю̀ дв҃о, сп҃се́нїе дꙋшѝ мое́й, и҆ ѡ҆чище́нїе  пода́ждь, и҆ бл҃года́ть незави́стнꙋ, ꙗ҆́кѡ сильна̀ и҆  бл҃га, и҆ ꙗ҆́кѡ чл҃вѣколюби́ва ѻ҆трокови́ца, и҆ жи́зни  нетлѣ́нныѧ сподо́би. 
Нело́жное сп҃се́нїе и҆ предста́тельнице мі́ра,  ро́ждшаѧ зижди́телѧ чⷭ҇таѧ дв҃о, ѿ бѣ́дъ и҆зба́ви  воспѣва́ющихъ тѧ̀ вѣ́рнѡ, и҆ напа́стей житїѧ̀, и҆  вѣ́чнагѡ ѡ҆сꙋжде́нїѧ. 
Сла́ва: Мо́лимсѧ прилѣ́жнѡ щедро́тамъ твои̑мъ  ѻ҆трокови́це, не пре́зри рабы̑ смирє́нныѧ: но ꙗ҆́кѡ  бл҃га́ѧ, млⷭ҇тивнымъ твои́мъ ѻ҆́комъ при́зри, и҆  томи́тельства нерѣши́магѡ дїа́волѧ на́съ и҆зба́ви. 
И҆ ны́нѣ: Ны́нѣ ѕѣ́льствомъ печа́ли ѡ҆б̾ѧ́тъ  є҆́смь дв҃о, крѣ́пость мою̀ всю̀ разсла́бивъ, и҆ ве́сь  на землѝ ни́цъ лежꙋ̀. но вопїю́ ти ѿ дꙋшѝ: ты̀  воздви́гни мѧ̀ па́ки, и҆ оу҆тѣше́нїемъ твои́мъ  оу҆крѣпѝ. 
Пѣ́снь д҃ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Мт҃и бж҃їѧ, и҆зба́ви мѧ̀ ѿ тлѝ, и҆ льсти́вагѡ  томи́телѧ ѕмі́ѧ, при́снѡ мѧ̀ ѡ҆бходѧ́щагѡ, и҆  запина́ющагѡ по бз҃ѣ стѡпы̀ моѧ̑. 
Мы́слєнныѧ двє́ри жи́зни покаѧ́нїѧ мѝ двє́ри  ѿве́рзи: ꙗ҆́кѡ ны́нѣ ко ѿча̑ѧннымъ две́ремъ  прибли́жихсѧ ѻ҆каѧ́нный, ѿ мно́гихъ согрѣше́нїй. 
Сла́ва: Ка́лъ страсте́й и҆ сласте́й ѿтрѧ́сши до́брѣ  милосе́рдїемъ твои́мъ прест҃а́ѧ, чи́ста покажѝ, и҆  ѻ҆де́ждею ѡ҆блецы̀ мѧ̀ свѣтови́дною бл҃года́тїю. 
И҆ ны́нѣ: Скве́рнꙋ дꙋшѝ, и҆ нечистотꙋ̀ тѣлесѐ  моегѡ̀ ѡ҆чи́стивши чⷭ҇таѧ, бл҃гопрїѧ́тными мольба́ми  твои́ми, чи́ста предста́ви воспѣва́ти при́снѡ тебѐ и҆  сла́вити. 
Пѣ́снь є҃ 
І҆рмо́съ: Но́щь несвѣтла̀ невѣ̑рнымъ хрⷭ҇тѐ,  вѣ̑рнымъ же просвѣще́нїе въ сла́дости слове́съ твои́хъ:  сегѡ̀ ра́ди къ тебѣ̀ оу҆́тренюю, и҆ воспѣва́ю твоѐ  бж҃ество̀. 
Пребл҃га́го сло́ва, дв҃о всенепоро́чнаѧ, молѝ  сп҃сти́сѧ на́мъ: и҆́бо застꙋ́пницꙋ тѧ̀ стажа́хомъ, и҆ въ  нꙋ́ждахъ по́мощь крѣ́пкꙋ. 
Не преда́ждь врагѡ́мъ мѧ̀ чⷭ҇таѧ, мою̀ па́гꙋбꙋ ѕѣлѡ̀  и҆́щꙋщымъ грѣхѡ́въ мои́хъ ра́ди: но млⷭ҇рдїемъ твои́мъ  ѿ си́хъ вре́да и҆схитѝ. 
Сла́ва: Вѣ́дꙋще тѧ̀ бг҃а всѣ́хъ, хрⷭ҇тѐ, и҆ всѣ́хъ  творца̀, на тѧ̀ є҆ди́нагѡ возложи́хомъ сп҃се́нїѧ  оу҆пова́нїе, на́съ ра́ди вочл҃вѣ́чшагосѧ. 
И҆ ны́нѣ: Ра́дꙋйсѧ ѻ҆́блаче чⷭ҇таѧ, во́дꙋ живо́тнꙋ  и҆сточа́ющїй, ра́дꙋйсѧ дв҃о, мч҃нкѡвъ оу҆твержде́нїе, и҆  а҆по́столѡвъ, ра́дꙋйсѧ, честно́е славосло́вїе,  пренепоро́чнаѧ. 
Пѣ́снь ѕ҃ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ  вопїю́ ти: и҆з̾ смертоно́сныѧ глꙋбины̀ возведи́ мѧ. 
Бл҃голѣ́пїѧ и҆ красоты̀ добро́тꙋ, ю҆́же и҆мѣ́хъ  креще́нїемъ, погꙋби́хъ влⷣчце, дѣ́ѧ неподѡ́бнаѧ: ты́ же  те́плымъ твои́мъ предста́тельствомъ сїю̀ пода́ждь,  вѣ́рнѡ чтꙋ́щымъ тѧ̀. 
Страда́нїѧ и҆ ѡ҆держа́нїѧ нꙋ́жднагѡ, и҆ печа́ли  и҆зба́ви мѧ̀ бцⷣе, оу҆тѣше́нїе мѝ твоѐ подаю́щи;  и҆ны́ѧ бо не и҆́мамъ застꙋ́пницы, ра́звѣ тебѐ  всенепоро́чнаѧ, а҆́зъ ра́бъ тво́й. 
Сла́ва: И҆зба́вителѧ ро́ждшаѧ, бл҃года́телѧ и҆ сп҃са,  крѣ́пость и҆́маши, и҆ мо́жеши є҆ли́кѡ хо́щеши твори́ти  пренепоро́чнаѧ. тѣ́мже тѧ̀ мо́лимъ твоѝ рабѝ: и҆зба́ви  на́съ страстны́ѧ молвы̀. 
И҆ ны́нѣ: Тѧ̀ ѻ҆́блакъ лего́къ дре́вле зри́тъ,  просвѣща́емь дꙋ́хомъ прⷪ҇ро́къ и҆са́їа, на не́мже сѣ́де  сла́вы гдⷭ҇ь, прїи́де, и҆ низложѝ є҆гѵ́пєтскїѧ всѧ̑  и҆стꙋка̑нныѧ, дв҃о мт҃и пречⷭ҇таѧ. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ з҃: 
И҆зба́ви ѻ҆гнѧ̀ вѣ́чнꙋющагѡ покланѧ́ющихсѧ ржⷭ҇твꙋ̀  твоемꙋ̀: тѧ́ бо хрⷭ҇то́съ показа̀ застꙋ́пницꙋ на́мъ  пою́щымъ тѧ̀. 
Пѣ́снь з҃ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ и҆  препросла́вленъ. 
Грѣхѡ́въ ѡ҆держи́тъ мѧ̀ мно́жество, и҆ ко тлѣ́нїю  низво́дитъ мѧ̀ па́гꙋбы и҆ ѿча́ѧнїѧ: бцⷣе, предварѝ,  и҆ пода́ждь мѝ по́мощь сп҃си́тельнꙋю. 
И҆зба́ви мѧ̀ всѧ́кагѡ вра́жїѧ ѕлодѣ́йства, и҆  и҆скꙋше́нїй и҆ ско́рби, и҆ въ тишинѣ̀ и҆ ми́рѣ сохранѝ  дꙋ́шꙋ мою̀ пречⷭ҇таѧ: ꙗ҆́кѡ да ра́дꙋѧсѧ, пою̀ си́лꙋ  твою̀. 
Сла́ва: Ѡ҆сꙋжде́нїе прови́дѧ дѣлѡ́мъ мои̑мъ лꙋка̑вымъ  ѻ҆каѧ́нный, взыва́ю тѝ и҆з̾ глꙋбины̀ се́рдца моегѡ̀  пречⷭ҇таѧ: ты̀ мѝ бꙋ́ди влⷣчце застꙋпле́нїе, и҆ сп҃си́  мѧ. 
И҆ ны́нѣ: Съ мч҃нки, со а҆́гг҃лы и҆ со а҆пⷭ҇лы  всенепоро́чнаѧ, твоего̀ сн҃а и҆ гдⷭ҇а молѝ сп҃стѝ рабы̑  твоѧ̑ ѿ напа́стей, и҆ бѣ́дъ и҆ печа́лей. 
Пѣ́снь и҃ 
І҆рмо́съ: Въ пещѝ ѻ҆́троки подража́юще, дх҃о́внꙋю  ро́сꙋ прїе́мшїи, вѣ́рою зове́мъ: бл҃гослови́те дѣла̀  гдⷭ҇нѧ гдⷭ҇а. 
Бꙋ́ди мѝ по́мощь, дв҃о прест҃а́ѧ, къ тебѣ̀  прибѣга́ющемꙋ, и҆ вопїю́щемꙋ съ вѣ́рою: поми́лꙋй  чⷭ҇таѧ, и҆ пре́жде конца̀ ѡ҆чище́нїе согрѣше́нїй да́ждь  мѝ: и҆ въ ча́съ кончи́ны пода́ждь сп҃се́нїе, и҆ по  кончи́нѣ поко́й да́рꙋй. 
Оу҆́жасъ ѡ҆держи́тъ мѧ̀ лю́тъ, є҆гда̀ помышлѧ́ю  стра́шное и҆спыта́нїе, и҆ сꙋдїю̀ неꙋмоли́маго,  содѣ́ѧвшымъ лꙋка̑ваѧ, ꙗ҆кѡва́ же вои́стиннꙋ ꙗ҆́же  а҆́зъ ѻ҆каѧ́нный содѣ́ѧхъ, и҆ мꙋ́ки ѻ҆́ныѧ конца̀ не  и҆мꙋ́щїѧ: влⷣчце мі́ра, бꙋ́ди мѝ сп҃се́нїе. 
Сла́ва: Ꙗ҆́же земноро́дныхъ вино́вна сп҃се́нїю, ѽ  вѣ́рныхъ побо́рнице, грѣ́шникѡвъ ѡ҆чище́нїе! ѽ  и҆сто́чниче всегѡ̀ добра̀ и҆ пода́телю бл҃ги́хъ,  бг҃ороди́тельнице чⷭ҇таѧ! ты́ ми дꙋшє́внаѧ болѣ̑зни  и҆сцѣлѝ, и҆ и҆сточѝ бл҃года́ть вѣ́чнꙋю, и҆ сла́вꙋ и҆  весе́лїе. 
И҆ ны́нѣ: Да́ръ ѿ на́съ ꙗ҆́же дана̀ є҆сѝ  влⷣцѣ, ꙗ҆́кѡ ѿ нача́ла є҆стества̀, мольбы̑ на́шѧ,  пречⷭ҇таѧ, прїимѝ да́ры красны̀, воздаю́щи на́мъ твою̀  по́мощь: ꙗ҆́кѡ да непреста́ннѡ и҆з̾ тебѐ ро́ждшагосѧ  пое́мъ, и҆ превозно́симъ во вѣ́ки. 
Пѣ́снь ѳ҃ 
І҆рмо́съ: Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ  па́ки, не є҆стества̀ дѣ́ло, но бж҃їѧ снизхожде́нїѧ:  тѣ́мъ ꙗ҆́кѡ є҆ди́нꙋ бж҃їихъ чꙋде́съ сподо́бльшꙋюсѧ,  тѧ̀ при́снѡ велича́емъ. 
Под̾ тво́й кро́въ дв҃о, ны́нѣ прибѣго́хъ, ѿ  мно́жества прегрѣше́нїй ѡ҆бꙋрева́емаго, и҆ погиба́ющаго  сп҃си́ мѧ, ꙗ҆́же сп҃са и҆ зижди́телѧ ро́ждши, и҆  вѣ́чнагѡ и҆зба́ви ѡ҆сꙋжде́нїѧ. 
Творца̀, и҆ бг҃а и҆ гдⷭ҇а, ѿ твои́хъ вопло́щшагосѧ  пречⷭ҇тыхъ крове́й, ѡ҆ на́съ чⷭ҇таѧ молѝ, оу҆ще́дрити  млⷭ҇рдїемъ твои́мъ лю́ди ѿча̑ѧнныѧ. 
Сла́ва: Ѻ҆гнѧ̀ негаси́магѡ и҆зба́ви мѧ̀, и҆ тьмы̀  внѣ́шнїѧ, и҆ пла́ча вѣ́чнагѡ, ѡ҆сꙋжде́нїю сꙋ́ща  досто́йна, ѽ прест҃а́ѧ, чⷭ҇таѧ бцⷣе! хода́тайствомъ  твои́мъ те́плымъ къ бг҃ꙋ. 
И҆ ны́нѣ: Под̾ твое́ю бцⷣе, бл҃года́тїю  сохранѧ́емь, не снѣде́нъ пребыва́ю прило́ги  сопроти́вныхъ вра̑гъ: тѣ́мже ꙗ҆́кѡ оу҆твержде́нїе  бж҃е́ственно и҆ степе́нь, воспѣва́ю и҆ покланѧ́юсѧ, и҆  велича́ю тѧ̀. 
Та́же. Досто́йно є҆́сть: Покло́нъ. Трист҃о́е. И҆ по  Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Въ сꙋббѡ́тꙋ оу҆́тра, 
по а҃-мъ стїхосло́вїи, сѣда́льны мч҃нчны, гла́съ з҃: 
Ст҃і́и, моли́тесѧ, ѡ҆ставле́нїе да́ти на́мъ  прегрѣше́нїй на́шихъ, и҆ ча́емыхъ лю́тыхъ и҆зба́витисѧ  на́мъ, и҆ го́рькїѧ сме́рти, мо́лимсѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ст҃і́и твоѝ, гдⷭ҇и, на землѝ подви́гшесѧ, врага̀  попра́ша, и҆ і҆́дѡльскꙋю ле́сть оу҆праздни́ша: тѣ́мже  и҆ вѣнцы̀ ѿ тебѐ прїѧ́ша, чл҃вѣколю́бца влⷣки, и҆  млⷭ҇тивагѡ бг҃а, подаю́щагѡ мі́рꙋ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ꙗ҆́кѡ на́шегѡ  воскрⷭ҇нїѧ сокро́вище, на тѧ̀ надѣ́ющыѧсѧ всепѣ́таѧ,  ѿ ро́ва и҆ глꙋбины̀ прегрѣше́нїй возведѝ: ты́ бо  пови̑нныѧ грѣхꙋ̀ сп҃сла̀ є҆сѝ, ро́ждшаѧ сп҃се́нїе  на́ше, ꙗ҆́же пре́жде ржⷭ҇тва̀ дв҃а, и҆ въ ржⷭ҇твѣ̀  дв҃а, и҆ по ржⷭ҇твѣ̀ па́ки пребыва́еши дв҃а. 
По в҃-мъ стїхосло́вїи сѣда́ленъ, гла́съ з҃: 
Ра́дꙋйтесѧ пра́веднїи, и҆ да веселѧ́тсѧ нбⷭ҇наѧ: на  земли́ бо мч҃нцы подви́гшесѧ, врага̀ попра́ша, и҆ ле́сть  і҆́дѡльскꙋю оу҆праздни́ша: да взыгра́етсѧ цр҃ковь,  побѣди́тєльнаѧ пра́зднꙋющи подвигополо́жникꙋ и҆  є҆ди́номꙋ побѣдотво́рцꙋ хрⷭ҇тꙋ̀ бг҃ꙋ, подаю́щемꙋ  мі́рови ве́лїю млⷭ҇ть. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нцы твоѝ гдⷭ҇и, врага̀ побѣди́ша, и҆ ле́сть  і҆́дѡльскꙋю посрами́ша, воѡрꙋжи́вшесѧ крⷭ҇та̀ твоегѡ̀  си́лою: тѣ́мже и҆ со а҆́гг҃лы воспѣва́юще зовꙋ́тъ  побѣ́днꙋю пѣ́снь, славосло́вѧще тебѐ хрⷭ҇тѐ. тѣ́хъ  мл҃твами пода́ждь дꙋша́мъ на́шымъ ѡ҆чище́нїе и҆ ве́лїю  млⷭ҇ть. 
Сті́хъ: Мнѡ́ги скѡ́рби првⷣнымъ, и҆ ѿ всѣ́хъ и҆́хъ  и҆зба́витъ ѧ҆̀ гдⷭ҇ь. 
Во странѣ̀ живꙋ́щихъ гдⷭ҇и, и҆ въ селе́нїихъ  пра́ведныхъ твои́хъ оу҆чинѝ дꙋ́хи, и҆̀мже сотворѧ́емъ  па́мѧть чл҃вѣколю́бче: и҆ а҆́ще что̀ согрѣши́ша въ  житїѝ сꙋ́ще, ꙗ҆́кѡ млⷭ҇тивъ, и҆ бл҃гопремѣни́тель  бг҃ъ, простѝ, подаѧ̀ мі́рови ве́лїю млⷭ҇ть. 
Сла́ва, и҆ ны́нѣ, бг҃оро́диченъ: неискꙋсобра́чнаѧ  ѻ҆трокови́це всенепоро́чнаѧ, ѿ твои́хъ крове́й  воплоще́ннаго бг҃а на́шего, при́снѡ со прⷪ҇рѡ́ки, и҆  ст҃и́тели, и҆ мч҃нки, молѝ сп҃сти́сѧ дꙋша́мъ на́шымъ. 
Канѡ́нъ ст҃ы̑мъ мч҃нкѡмъ, і҆ера́рхѡмъ, и҆ прпⷣбнымъ,  и҆ оу҆со́пшымъ, [є҆гѡ́же краегране́сїе сицево̀: Съ  ли́ки воспѣва́ю па́стырей и҆ мч҃нкъ, а҆́зъ і҆ѡ́сифъ.]  Гла́съ з҃: 
Пѣ́снь а҃ 
І҆рмо́съ: Поспѣ́шествовавшемꙋ бг҃ꙋ во є҆гѵ́птѣ  мѡѷсе́ови, и҆звестѝ і҆и҃лѧ, томꙋ̀ є҆ди́номꙋ пои́мъ,  ꙗ҆́кѡ просла́висѧ. 
Ли́къ мч҃нкъ нельсти́выхъ всѧ̑ пре́лєсти побѣдѝ  борца̀, ликꙋ́етъ ра́дꙋѧсѧ пред̾ лице́мъ созда́вшагѡ и҆̀. 
Ст҃и́телїе хрⷭ҇тѡ́вы, и҆ прпⷣбнїи всѝ подви́гшїисѧ,  пи́щи сподо́бишасѧ вѣ́чныѧ бл҃года́тїю. 
И҆зба́ви на́съ хрⷭ҇тѐ, ѿ всѧ́кїѧ ꙗ҆́рости  моле́нїемъ прⷪ҇рѡ́къ, и҆ прпⷣбныхъ, и҆ же́нъ сщ҃е́нныхъ,  и҆ сп҃сѝ дꙋ́шы на́шѧ. 
Сла́ва: Созда́вый мѧ̀ ѿ землѝ сло́ве, въ зе́млю  па́ки возврати́тисѧ мѝ повелѣ́лъ є҆сѝ: оу҆поко́й,  ꙗ҆́же въ вѣ́рѣ преста́вилъ є҆сѝ. 
Бг҃оро́диченъ: Пречⷭ҇таѧ мт҃и, ꙗ҆́же бг҃а прест҃о́е  сло́во ро́ждшаѧ, ѡ҆ст҃ѝ всѧ̑ любо́вїю тѧ̀ сла́вѧщыѧ. 
Дрꙋгі́й канѡ́нъ оу҆со́пшымъ, пое́мъ на рѧдꙋ̀,  и҆дѣ́же нѣ́сть мине́и, [є҆го́же краегране́сїе:  Пра́вило седьмо́е, и҆з̾ѡбраже́нїе то́жде носѧ́щее.  Творе́нїе ѳеофа́ново.] Гла́съ з҃: 
І҆рмо́съ: Ма́нїемъ твои́мъ на земны́й ѡ҆́бразъ  преложи́сѧ, пре́жде оу҆доборазлива́емое водно́е  є҆стество̀, гдⷭ҇и: тѣ́мже немо́креннѡ пѣшеше́ствовавъ  і҆и҃ль, пое́тъ тебѣ̀ пѣ́снь побѣ́днꙋю. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Добро́та оу҆краше́ннаѧ добродѣ́тельными ѡ҆́бразы, и҆  бж҃е́ственное возложе́нїе разли́чными красота́ми, сїѧ́юще  бл҃гоче́стїемъ, мч҃нцы, хрⷭ҇тꙋ̀ бг҃ꙋ принесо́стесѧ. 
Сті́хъ: Поко́й гдⷭ҇и дꙋ́шы оу҆со́пшихъ ра̑бъ твои́хъ. 
Зарю̀ непристꙋ́пнагѡ и҆ трисо́лнечнагѡ сїѧ́нїѧ  оу҆лꙋчи́ти сподо́би преста́вльшыѧсѧ рабы̑ твоѧ̑,  многомлⷭ҇тиве гдⷭ҇и, ѿню́дꙋже ѿбѣжѐ всѧ́ка  болѣ́знь, и҆ печа́ль, и҆ воздыха́нїе. 
Сла́ва: Оу҆мерщвле́нїемъ ѡ҆сꙋжде́ное є҆стество̀,  живо́тъ ѵ҆поста́сный, жизнода́вче са́мъ сы́й хрⷭ҇тѐ,  воздви́глъ є҆сѝ: тѣ́мже ꙗ҆́кѡ є҆ди́нъ ще́дръ,  вѣ́рою къ тебѣ̀ преста́вльшыѧсѧ оу҆поко́й. 
И҆ ны́нѣ: И҆ спра́вила є҆сѝ пречⷭ҇таѧ, прама́тернее  паде́нїе, ро́ждши гдⷭ҇а сло́ва, сїю̀ воскр҃си́вшаго, и҆  сꙋ́щымъ во гробѣ́хъ вдохнꙋ́вша живо́тъ, вла́стїю  бж҃е́ственною. 
Пѣ́снь г҃ 
І҆рмо́съ: Нб҃са̀ оу҆тверди́вый сло́вомъ, и҆ земно́е  ѡ҆снова́нїе оу҆крѣпи́вый на вода́хъ мно́гихъ,  оу҆твердѝ мо́й оу҆́мъ въ во́лю твою̀, чл҃вѣколю́бче. 
Сокрꙋша́еми ка́менїемъ, и҆ въ ро́въ вмета́еми,  сокрꙋши́сте всю̀ льсти́вагѡ си́лꙋ, и҆ не сокрꙋше́ни  оу҆мо́мъ мч҃нцы пребы́сте. 
Заре́ю бж҃е́ственныхъ оу҆че́нїй, и҆ добродѣ́телей  лꙋча́ми премꙋ́дрїи ст҃и́телїе, вѣ̑рныѧ просвѣща́юще, и҆  є҆ресе́й мглꙋ̀ всю̀ ѿгна́сте. 
Оу҆мертви́вшесѧ мі́рꙋ прпⷣбнїи твоѝ, сло́ве,  премі́рнꙋю вои́стиннꙋ жи́знь наслѣ́доваша: и҆́хже ра́ди  ще́дре, всѣ́хъ на́съ оу҆ще́дри. 
Сла́ва, ме́ртвенъ: Ѡ҆ преста́вльшихсѧ въ вѣ́рѣ и҆  наде́жди мо́лимсѧ всѝ бл҃го́мꙋ влⷣцѣ, поми́ловати  и҆̀хъ въ ча́съ сꙋда̀. 
Бг҃оро́диченъ: Не и҆стощи́въ нѣ́дръ ѻ҆́ч҃ихъ сло́во,  во нѣ́дрѣхъ твои́хъ пречⷭ҇таѧ, млⷣнецъ держи́мь  ꙗ҆ви́сѧ, нача́ло ѿ тебѐ прїе́мь безнача́льный. 
И҆́нъ І҆рмо́съ: Въ нача́лѣ нб҃са̀ всеси́льнымъ  сло́вомъ твои́мъ оу҆твержде́й, гдⷭ҇и сп҃се, и҆  вседѣ́тельнымъ и҆ бж҃їимъ дх҃омъ всю̀ си́лꙋ и҆́хъ: на  недви́жимѣмъ мѧ̀ ка́мени и҆сповѣ́данїѧ твоегѡ̀  оу҆твердѝ. 
Ю҆́ношеско и҆ крѣ́пко терпѣ́нїе, мꙋ́жественнѣ  показа́ша мч҃нкъ ли́цы: ра́нъ бо оу҆стремле́нїе  под̾ѧ́ша, и҆ мꙋче́нїй ꙗ҆́звы, нетлѣ́нныѧ твоеѧ̀  сла́вы, сп҃се, жела́юще, и҆ красоты̀. 
Въ вѣ́чный тво́й живо́тъ, ꙗ҆̀же въ наде́жди  оу҆со́пшихъ, млⷭ҇тиве, прїимѝ дꙋ́шы: и҆ жела́емыхъ и҆  бж҃е́ственныхъ влⷣко, нѣ́дръ бж҃е́ственнагѡ а҆враа́ма  внꙋ́трь вселѝ, и҆ съ ла́заремъ бл҃же́ннымъ сопричтѝ. 
Сла́ва: Соше́дый съ нб҃съ, во є҆́же сп҃стѝ ро́дъ  чл҃вѣ́ческїй, бл҃гоꙋтро́бный сп҃се, невеще́ственнагѡ  свѣ́та, и҆ бж҃е́ственныѧ сла́вы твоеѧ̀ насыща́тисѧ и҆  ра́дости, бл҃гоче́стнѡ преста́влєнныѧ, твои́мъ  млⷭ҇рдїемъ сподо́би. 
И҆ ны́нѣ: Зако́ни є҆стества̀ разрѣши́шасѧ въ  тебѣ̀, непостижи́мое сло́во заче́ншей, чⷭ҇таѧ: и҆  зако́нъ на́мъ бж҃е́ственный даде́сѧ, всѣ̑мъ ѡ҆ставле́нїе  подаѧ̀ ѿчаѧва́ємымъ прегрѣше́ньми, бл҃года́тїю  бж҃е́ственныѧ любвѐ. 
Пѣ́снь д҃ 
І҆рмо́съ: Плотско́е прише́ствїе твоѐ хрⷭ҇тѐ,  оу҆вѣрѧ́ѧ прⷪ҇ро́къ а҆ввакꙋ́мъ, взыва́ше: сла́ва си́лѣ  твое́й гдⷭ҇и. 
Оу҆крѣплѧ́еми є҆́же ко гдⷭ҇ꙋ любо́вїю мч҃нцы,  ѡ҆бнемощи́ша вра́жїю си́лꙋ: тѣ́мже оу҆бл҃жа́ютсѧ. 
Ꙗ҆́кѡ ѻ҆вча́та па́стырѧ и҆ а҆́гнцы, бл҃же́ннїи  і҆ера́рси, слове́сномꙋ ста́дꙋ предста́сте бж҃е́ственною  бл҃года́тїю. 
Многосвѣ̑тлыѧ ꙗ҆́кѡ ѕвѣ́зды, добродѣ́тели  свѣ́тлостїю, ѡ҆зари́сте вѣ́рныхъ и҆сполне́нїе,  прпⷣбнїи ѻ҆тцы̀ на́ши. 
Сла́ва: Є҆ди́нственное торжество̀ крѣ́пкихъ же́нъ,  и҆ сосло́вїе ст҃ы́хъ прⷪ҇рѡ́къ, оу҆лꙋчи́ша нбⷭ҇ныѧ  бл҃гости. 
Бг҃оро́диченъ: Молѝ, є҆го́же родила̀ є҆сѝ сн҃а  всепѣ́таѧ, и҆скꙋше́нїй всѧ́ческихъ и҆ скорбе́й  и҆зба́витисѧ рабѡ́мъ твои̑мъ. 
И҆́нъ 
І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на  зе́млю хрⷭ҇тѐ бж҃е, та́йнꙋ оу҆слы́шахъ смотре́нїѧ  твоегѡ̀, и҆ просла́вихъ тѧ̀ є҆ди́не чл҃вѣколю́бче. 
Страда́льчєскїѧ болѣ̑зни терпѣли́внѡ показа́вше  хрⷭ҇тѐ, мч҃нцы, вѣнцы̀ оу҆вѧзо́шасѧ пра́вды твоеѧ̀, и҆  сла́вѧтъ твою̀ си́лꙋ. 
Пачеесте́ственныѧ свѣ́тлости твоеѧ̀ преста́влєныѧ  бл҃гоче́стнѡ сподо́би, є҆гда̀ прїи́деши во сла́вѣ  твое́й со а҆́гг҃лы твои́ми, всеще́дре и҆ многомлⷭ҇тиве. 
Сла́ва: Трисвѣ́тлыѧ зарѝ бл҃же, и҆ є҆ди́нственнагѡ  ѡ҆блиста́нїѧ бж҃ества̀ наслади́тисѧ сподо́би пре́жде  ѿше́дшыѧ, и҆ сла́вѧщыѧ тѧ̀ чл҃вѣколю́бче. 
И҆ ны́нѣ: И҆́же ѻ҆́ч҃а нѣ́дра не ѡ҆ста́вль, въ  дв҃и́ческихъ нѣ́дрѣхъ хрⷭ҇то́съ водвори́сѧ, и҆ сме́рти  и҆зба́вилъ є҆́сть тебѐ бл҃жа́щыѧ, бг҃ома́ти, є҆ди́на  всепѣ́таѧ. 
Пѣ́снь є҃ 
І҆рмо́съ: Оу҆́тренюетъ дꙋ́хъ мо́й къ тебѣ̀, бж҃е,  занѐ свѣ́тъ є҆сѝ, и҆ твоѧ̑ повелѣ̑нїѧ бы́ша  и҆сцѣлє́нїѧ рабѡ́мъ твои̑мъ, чл҃вѣколю́бче. 
Ѡ҆ ꙗ҆́звахъ плотски́хъ неради́вше крѣ́пцыи  страда́льцы, и҆ ꙗ҆́звы всѣ́хъ и҆сцѣлѧ́ете и҆ стра̑сти,  бж҃е́ственными ва́шими ꙗ҆́звами. 
Прїѧ́сте вла́сть рѣши́ти и҆ вѧза́ти на землѝ,  ст҃и́телїе хрⷭ҇тѡ́вы: тѣ́мже на́шѧ грѣхѡ́вныѧ плєни́цы  нерѣши́мыѧ разрѣши́те. 
Оу҆мо́мъ чⷭ҇тымъ бг҃ꙋ соедини́вшесѧ ли́цы  по́стничестїи, прⷪ҇рѡ́къ, и҆ пра́ведныхъ, и҆ же́нъ  чⷭ҇тны́хъ ликꙋ́ютъ, ра́дꙋющесѧ ликова́нїемъ  неразори́мымъ. 
Сла́ва, ме́ртвенъ: Ꙗ҆́кѡ є҆ди́нъ сы́й многомлⷭ҇тивъ,  вѣ́рою хрⷭ҇тѐ, преста́влєныѧ ѿ житїѧ̀, раѧ̀ сотворѝ  жи́тели, чл҃вѣколю́бче. 
Бг҃оро́диченъ: Черто́гъ неразори́мь ꙗ҆́вльшисѧ бг҃ꙋ,  молѝ того̀ всест҃а́ѧ дв҃о, черто́га мѧ̀ мы́сленнагѡ  жи́телѧ содѣ́лати. 
И҆́нъ 
І҆рмо́съ: Гдⷭ҇и бж҃е мо́й, ѿ но́щи оу҆́треневавъ  тебѣ̀ молю́сѧ: пода́ждь мѝ ѡ҆ставле́нїе прегрѣше́нїй  мои́хъ, и҆ къ свѣ́тꙋ твои́хъ повелѣ́нїй пꙋти̑ моѧ̑  напра́ви, молю́сѧ. 
Ме́ртвостїю живоно́сною, и҆стка́нною мꙋче́нїй ра́ди,  всехва́льнїи мч҃нцы ѡ҆дѣ́ѧни свѣ́тлѡ, дꙋша́мъ пре́жде  оу҆со́пшымъ бж҃е́ственный и҆спроси́те поко́й. 
Ѿ неизнꙋри́мыхъ сокро́вищъ, пролива́ѧй бл҃гоꙋтро́бїе  сп҃се, дꙋ́шы ꙗ҆̀же преста́вилъ є҆сѝ, съ перворо́дными  твои́ми въ жили́щахъ нбⷭ҇ныхъ бл҃говолѝ водвори́тисѧ. 
Сла́ва: Тѧготꙋ̀ ѿложи́вшыѧ, и҆ ѿ оу҆́зъ  разрѣши́вшыѧсѧ, и҆ къ вы́шнемꙋ животꙋ̀ рабы̑ твоѧ̑  преше́дшыѧ хрⷭ҇тѐ, наслажда́тисѧ твои́хъ ст҃ы́хъ  свѣ́тлостей сп҃се, бл҃гоизво́ли. 
И҆ ны́нѣ: Влⷣчце бг҃ома́ти, мои́хъ согрѣше́нїй  разрѣше́нїе пода́ждь, и҆ да́рꙋй мѝ проще́нїе грѣхѡ́въ  мои́хъ, ꙗ҆́же жи́знь ѵ҆поста́снꙋю мі́рꙋ ро́ждши,  всенепоро́чнаѧ. 
Пѣ́снь ѕ҃ 
І҆рмо́съ: І҆ѡ́на и҆з̾ чре́ва а҆́дова вопїѧ́ше:  возведѝ ѿ тлѝ живо́тъ мо́й. мы́ же тебѣ̀ вопїе́мъ:  всеси́льне сп҃се, поми́лꙋй на́съ. 
Низложи́сте вра̑жїѧ возвышє́нїѧ, возвыша́еми къ бг҃ꙋ  въ страда́нїихъ, всесла́внїи ѻ҆рꙋ́жницы, и҆ гра́ждане  нбⷭ҇нїи бы́сте. 
Є҆ресе́й зи́мꙋ ѿгонѧ́юще, хрⷭ҇тѡ́вы и҆́стиннїи  ст҃и́телїе, къ веснѣ̀ и҆́стиннѣй мно́жество  бл҃гочести́выхъ приведо́ша. 
Крѣ́постїю твое́ю хрⷭ҇тѐ, прпⷣбныхъ мно́жество, и҆  прⷪ҇рѡ́къ, и҆ же́нъ ст҃ы́хъ, ѡ҆правда́шасѧ, и҆  незаходи́магѡ свѣ́та наслажда́ютсѧ. 
Сла́ва, ме́ртвенъ: Преста́вилъ є҆сѝ ще́дре, ѿ  вре́менныхъ рабы̑ твоѧ̑: но сїѧ̑ вѣ́чнагѡ весе́лїѧ, и҆  живота̀ и҆́стиннагѡ прича́стники сподо́би. 
Бг҃оро́диченъ: Ѡ҆свѧтѝ всест҃а́ѧ дв҃о, рабы̑ твоѧ̑,  прест҃о́е сло́во пло́тїю ро́ждшаѧ, є҆го́же пое́тъ  всѧ́кое дыха́нїе, ѡ҆сщ҃а́ющи. 
И҆́нъ 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на  хрⷭ҇тѐ, вопїю́ ти: и҆з̾ смертоно́сныѧ глꙋбины̀ возведи́  мѧ. 
Ли́къ мч҃ническїй, неꙋдо́бь носи̑мыѧ болѣ̑зни  крѣ́пкѡ претерпѣ́вшїй, неболѣ́знєнныѧ сла́дѡсти  наслѣ́дова, пра́вды вѣнцы̀ ѿ живоно́сныѧ десни́цы  прїе́мъ. [Два́жды.] 
Сла́ва: Съ пра́ведными, и҆дѣ́же ст҃ы́хъ ли́цы, и҆  и҆дѣ́же свѣ́тлость прпⷣбныхъ и҆ вѣ́чныѧ жи́зни  наслажде́нїе, пре́жде оу҆со́пшыѧ твоѧ̑ рабы̑ оу҆чинѝ  млⷭ҇тиве, ꙗ҆́кѡ бг҃ъ безсме́ртенъ. 
И҆ ны́нѣ: И҆́же во́лею бж҃е́ственною, и҆  содѣ́тельною си́лою, всѧ̑ составле́й ѿ небытїѧ̀, и҆з̾  оу҆тро́бы твоеѧ̀, чⷭ҇таѧ, произы́де, и҆ сꙋ́щыѧ во тьмѣ̀  сме́ртнѣй, бг҃онача́льными блиста́ньми просвѣти́ла  є҆́сть. 
Пѣ́снь з҃ 
І҆рмо́съ: Въ пещѝ сꙋ́ще халде́йстѣй, а҆враа́мстїи  ѻ҆́троцы ликова́хꙋ со а҆́гг҃ломъ, глаго́люще: ѻ҆тє́цъ  на́шихъ бж҃е, бл҃гослове́нъ є҆сѝ. 
Тече́нїи кро́вными стрⷭ҇тоте́рпцы, нече́стїѧ  оу҆гаси́ша пла́мень, пою́ще: ѻ҆тє́цъ на́шихъ бж҃е,  бл҃гослове́нъ є҆сѝ. 
І҆ера́рхи восхвалѧ́емъ, просвѣти́тели мі́ра бы́вшыѧ,  пою́ще: ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́сньми да почтꙋ́тсѧ прⷪ҇рѡ́къ и҆ прпⷣбныхъ ст҃ы́й  собо́ръ, пою́щихъ: ѻ҆тє́цъ на́шихъ бж҃е, бл҃гослове́нъ  є҆сѝ. 
Сла́ва: И҆зба́ви гее́нны, ꙗ҆̀же прїѧ́лъ є҆сѝ  хрⷭ҇тѐ ще́дрый, вѣ̑рныѧ рабы̑ твоѧ̑, вопїю́щыѧ:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: Ꙗ҆́кѡ а҆́гг҃лъ чⷭ҇тнѣ́йшꙋю, бцⷣꙋ  пѣсносло́вимъ, вопїю́ще: ѻ҆тє́цъ на́шихъ бж҃е,  бл҃гослове́нъ є҆сѝ. 
И҆́нъ 
І҆рмо́съ: Пе́щь ѻ҆́троцы ѻ҆гнепа́льнꙋ дре́вле  росоточа́щꙋ показа́ша, є҆ди́наго бг҃а воспѣва́юще, и҆  глаго́люще: превозноси́мый ѻ҆тцє́въ бг҃ъ и҆  препросла́вленъ. 
Вѣнцы̀ носѧ́ще ли́цы мч҃нкъ, цр҃ѧ̀ хрⷭ҇та̀ ꙗ҆́снѡ  ѡ҆бстоѧ́тъ мы́сленнѡ, со а҆́гг҃льскими ликостоѧ́ньми,  бл҃гослове́нъ є҆сѝ, зовꙋ́ще, бж҃е ѻ҆тє́цъ на́шихъ. 
Ты̀ сме́рти и҆ живота̀ вла́сть и҆мѣ́ѧй ще́дре, пи́щи  бж҃е́ственныѧ сподо́би ꙗ҆̀же въ вѣ́рѣ твое́й сп҃се,  преложє́нныѧ, бл҃гослове́нъ є҆сѝ, зовꙋ́щыѧ, бж҃е  ѻ҆тє́цъ на́шихъ. 
Сла́ва: Просвѣща́ѧ свѣ́томъ невеще́ственнагѡ  свѣтоли́тїѧ хрⷭ҇тѐ, дꙋ́шы, ꙗ҆̀же преста́вилъ є҆сѝ,  въ селе́нїихъ небе́сныхъ вселѝ, славосло́вити тѧ̀  непреста́ннѡ со оу҆го́дники твои́ми. 
И҆ ны́нѣ: И҆́же пре́жде без̾ мт҃ре и҆з̾ ѻ҆ц҃а̀,  ны́нѣ же без̾ ѻ҆ц҃а̀ и҆з̾ тебѐ дв҃о, хрⷭ҇то́съ  неизрече́ннѡ роди́сѧ, на́съ ра́ди человѣ̑къ въ пло́ть  ѡ҆бо́лксѧ: бл҃гослове́нъ пречⷭ҇таѧ, пло́дъ твоегѡ̀  чре́ва. 
Пѣ́снь и҃ 
І҆рмо́съ: Въ пещѝ ѻ҆́троки подража́юще, дх҃о́внꙋю  ро́сꙋ прїе́мшїи, вѣ́рою зове́мъ: бл҃гослови́те дѣла̀  гдⷭ҇нѧ гдⷭ҇а. 
Хра́мы і҆́дѡльскїѧ разверго́сте, всесла́внїи: и҆  хра́мы созда́сте себѐ дх҃ꙋ, стрⷭ҇тоте́рпцы, хра́брски  тече́нїе сконча́вше. 
Ꙗ҆ви́стесѧ ꙗ҆́кѡ цвѣ́ти бл҃гоꙋха́ннїи, ст҃и́телїе,  ра́зꙋмомъ дꙋ́шы вѣ́рныхъ веселѧ́ще бл҃гоче́стїѧ: тѣ́мже  досто́йнѡ бл҃жи́ми є҆стѐ. 
Зе́млю всю̀ проше́дше прпⷣбнїи, и҆ бж҃їи прише́льцы  прⷪ҇ро́цы бы́сте, вы́шнее соблюда́юще наслажде́нїе, и҆  сла́вꙋ при́снѡ пребыва́ющꙋю. 
Сла́ва, поко́инъ: Ꙗ҆́кѡ живы́хъ и҆ ме́ртвыхъ сло́ве  гдⷭ҇и, и҆̀же вѣ́рою оу҆со́пшыѧ рабы̑ твоѧ̑, ликѡ́мъ  сочета́й сп҃са́емыхъ всѣ́хъ, ꙗ҆́кѡ є҆ди́нъ  чл҃вѣколю́бецъ. 
Бг҃оро́диченъ: Же́нъ всѣ́хъ сосло́вїе, посто́мъ и҆  страда́нїемъ взыска́вшихъ гдⷭ҇а, мо́литсѧ непреста́ннѡ  бж҃е́ственномꙋ лицꙋ̀ твоемꙋ̀, пречⷭ҇таѧ. 
И҆́нъ 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте сщ҃е́нницы, лю́дїе превозноси́те  є҆го̀ во вѣ́ки. 
Къ нбⷭ҇нѣй зрѧ́ще сла́вѣ мч҃нцы, хрⷭ҇то́ва  прише́ствїѧ, ѡ҆ земнѣ́й неради́ша сла́вѣ, пою́ще  бл҃гоче́стнѡ того̀ ꙗ҆́кѡ цр҃ѧ̀, во всѧ̑ вѣ́ки. 
И҆́же земнꙋ́ю разрꙋши́вый хра́минꙋ, є҆́же ѡ҆ наде́жди  жи́зни оу҆со́пшымъ нбⷭ҇нꙋю хра́минꙋ пода́ждь, въ  пра́ведныхъ селе́нїихъ си́хъ оу҆поко́й во всѧ̑ вѣ́ки. 
Сла́ва: Мє́ртвымъ воскрⷭ҇нїе, ꙗ҆́кѡ бг҃ъ подава́ѧй,  и҆́же и҆сто́чникъ жи́зни и҆мы́й: ты̀ напо́й пи́щными  пото́ки, ꙗ҆́кѡ є҆ди́нъ бл҃гъ, пре́жде оу҆со́пшыѧ, во  всѧ̑ вѣ́ки. 
И҆ ны́нѣ: Свѣ́тъ непристꙋ́пный, бцⷣе дв҃о, во  чре́вѣ твое́мъ прїе́мши неизрече́ннѡ, просвѣти́ла  є҆сѝ сꙋ́щыѧ во тьмѣ̀ житїѧ̀, сла́вити бл҃гоче́стнѡ  хрⷭ҇та̀, проше́дшаго и҆з̾ тебѐ несказа́ннѡ. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Па́че є҆стества̀ мт҃рь, и҆ по є҆стествꙋ̀  дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми  вѣ́рнїи бцⷣꙋ велича́емъ. 
Сщ҃е́нныхъ мч҃нкъ, и҆ прⷪ҇рѡ́къ, и҆ пра́ведныхъ, ѿ  вѣ́ка до́брѣ жи́вшихъ, мл҃твами и҆́хъ, хрⷭ҇тѐ, дꙋ́шы  на́шѧ поми́лꙋй. 
Ꙗ҆́кѡ слꙋжи́тели влⷣцѣ, сщ҃еннотаи́нницы  ꙗ҆́вльшесѧ, совокꙋпи́стесѧ слꙋга́мъ нбⷭ҇нымъ: съ ни́миже  ѡ҆ на́съ молє́нїѧ принеси́те. 
Съ жена́ми бл҃же́нное сконча́вшыѧ тече́нїе, почти́мъ  по́стничєскїѧ ли́ки ст҃ы̑ѧ: ꙗ҆́кѡ да тѣ́хъ мл҃твами  оу҆лꙋчи́мъ сщ҃е́нїе. 
Сла́ва, ме́ртвенъ: Є҆ѧ́же сподо́бишасѧ сла́вы,  ст҃ы́хъ всѣ́хъ ликостоѧ́нїѧ, хрⷭ҇тѐ, преста́влєныѧ  сподо́би причасти́тисѧ, правосла́внѡ тебѣ̀ послꙋжи́вшыѧ. 
Бг҃оро́диченъ: Грѣхолюби́въ сы́й, сꙋди́ща стра́шнагѡ  трепе́щꙋ, ро́ждшагѡсѧ и҆з̾ тебѐ чⷭ҇таѧ, въ не́мже мѧ̀,  ꙗ҆́кѡ бл҃га́ѧ, неѡсꙋжде́на соблюдѝ. 
И҆́нъ 
І҆рмо́съ: Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ  па́ки, не є҆стества̀ дѣ́ло, но бж҃їѧ снизхожде́нїѧ:  тѣ́мъ ꙗ҆́кѡ є҆ди́нꙋ бж҃їихъ чꙋде́съ сподо́бльшꙋюсѧ,  тѧ̀ при́снѡ велича́емъ. 
Ꙗ҆вле́ннѡ до́блїи мч҃нцы просвѣща́ютъ мі́ръ, вѣ́ры  сꙋ́ще столпѝ, цр҃квамъ непоколеби́маѧ тверды́нѧ, и҆  предгра̑дїѧ бл҃гоче́стїѧ: тѣ́хъ по достоѧ́нїю вѣ́рнїи  оу҆бл҃жа́емъ. 
И҆зба́ви ѻ҆гнѧ̀ вѣ́чнагѡ, влⷣко, ѿ на́съ  преста́вльшыѧсѧ: ре́бръ твои́хъ копїе́мъ грѣхо́вное  рꙋкописа́нїе растерза́въ си́хъ, ꙗ҆́кѡ є҆ди́нъ  чл҃вѣколю́бецъ, и҆ ст҃ы́хъ свѣ́тлости сподо́би. 
Сла́ва: Ꙗ҆́кѡ бл҃гъ бг҃ъ, и҆ чл҃вѣколю́бецъ  є҆стество́мъ, ꙗ҆́кѡ млⷭ҇тивъ, и҆ ще́дръ, ꙗ҆́кѡ живота̀  безсме́ртнагѡ сы́й сокро́вище неистощи́мое, сп҃се,  вѣ́рою пре́жде оу҆со́пшыѧ нетлѣ́нныѧ сла́дости твоеѧ̀  сподо́би. 
Бг҃оро́диченъ: Зако́на сѣ̑ни, и҆ прє́жднѧѧ гада̑нїѧ  твои́мъ ржⷭ҇тво́мъ преидо́ша, и҆́бо и҆сполне́нїе зако́на  и҆ прⷪ҇ро́кѡвъ хрⷭ҇то́съ бы́сть: є҆го́же во двою̀  сꙋщєствꙋ̀ пою́ще, тебѐ приснодв҃ꙋ чⷭ҇тꙋю оу҆бл҃жа́емъ. 
Та́же, Досто́йно є҆́сть: Є҆ктенїа̀, свѣти́ленъ, и҆  ѱалмы̀ ѻ҆бы̑чныѧ. 
На хвали́техъ стїхи̑ры мч҃нчны, гла́съ з҃: 
Па́мѧть ст҃ы́хъ твои́хъ стрⷭ҇тоте́рпєцъ пра́зднꙋюще,  тебѐ пое́мъ, хрⷭ҇тѐ, вопїю́ще: гдⷭ҇и, сла́ва тебѣ̀. 
Посредѣ̀ сꙋди́ща законопрестꙋ́пныхъ, ра́дꙋющесѧ,  вопїѧ́хꙋ, хрⷭ҇тѐ, стрⷭ҇тоте́рпцы: гдⷭ҇и, сла́ва тебѣ̀. 
Є҆ди́но ды́шꙋще, и҆ ко є҆ди́номꙋ взира́юще  стрⷭ҇тоте́рпцы мч҃нцы, є҆ди́нъ пꙋ́ть живота̀ ѡ҆брѣ́тше,  є҆́же за хрⷭ҇та̀ сме́рть, ревнꙋ́юще дрꙋ́гъ дрꙋ́га  кончи́нѣ. ѽле чꙋдесѐ, ꙗ҆́кѡ сокрѡ́вища мꙋ̑ки  предвосхища́хꙋ! дрꙋ́гъ ко дрꙋ́гꙋ глаго́лахꙋ, ꙗ҆́кѡ а҆́ще  не ны́нѣ оу҆́мремъ, оу҆́мремъ же всѧ́кѡ, и҆ бытїю̀  дѡ́лжнаѧ послꙋ́жимъ, сотвори́мъ нꙋ́ждꙋ любоче́стїемъ,  ѻ҆́бщее своѐ и҆зво́ливше, сме́ртїю живо́тъ кꙋ́пимъ:  мл҃твами и҆́хъ, бж҃е, поми́лꙋй на́съ. 
Ме́ртвенъ: Во странѣ̀ пра́ведныхъ твои́хъ млⷭ҇тиве,  вѣ́рою къ тебѣ̀ преста́влєнныѧ ѿ вре́менныхъ,  оу҆чинѝ чл҃вѣколю́бче. 
Сла́ва, и҆ ны́нѣ, бг҃оро́диченъ: Молѝ дв҃о, со  а҆пⷭ҇лы и҆ мч҃ники, ѡ҆брѣстѝ на сꙋдѣ̀ преста́вльшымсѧ  ве́лїю млⷭ҇ть. 
На стїхо́внѣ стїхи̑ры ме́ртвены, гла́съ з҃: 
Подо́бенъ: Неради́вше: 
Оу҆мерщвле́нъ ви́дѣнъ бы́лъ є҆сѝ на крⷭ҇тѣ̀,  є҆ди́не безсме́ртне, и҆ во гро́бѣ, ꙗ҆́кѡ ме́ртвъ,  положе́нъ бы́лъ є҆сѝ, оу҆мерщвле́нїѧ и҆ тлѝ сме́ртныѧ  человѣ́ки и҆збавлѧ́ѧ. но ꙗ҆́кѡ пꙋчи́на млⷭ҇рдїѧ сы́й  неистощи́маѧ, и҆ и҆сто́чникъ бл҃госты́ни, дꙋ́шы твои́хъ  ра̑бъ, ѿ на́съ преста́вленыхъ, оу҆поко́й. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и. 
Ме́ртвенъ: Нетлѣ́нною твое́ю добро́тою, и҆ сла́достїю  красоты̀ и҆ бж҃е́ственнагѡ твоегѡ̀ свѣ́та лꙋча́ми  просвѣща́тисѧ сподо́би, къ тебѣ̀ преста́вльшыѧсѧ,  бл҃же, въ невеще́ственнѣмъ свѣтоли́тїи свѣтоѧвле́нїѧ  твоегѡ̀, со а҆́гг҃лы ликовствꙋ́ющыѧ ѻ҆́крестъ тебѐ  влⷣки, и҆ цр҃ѧ̀ сла́вы, и҆ гдⷭ҇а. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ме́ртвенъ: Ꙗ҆́кѡ неиждива́емое и҆мѣ́ѧ дарѡ́въ  великолѣ́пїе, ꙗ҆́кѡ сокро́вище неѡскꙋ́дное бога́тыѧ  бл҃госты́ни, къ тебѣ̀ преста́вльшыѧсѧ, ꙗ҆́кѡ бг҃ъ  вселѝ въ страна́хъ и҆збра́нныхъ твои́хъ, на мѣ́стѣ  ѡ҆слабле́нїѧ, въ домꙋ̀ сла́вы твоеѧ̀, въ пи́щи ра́йстѣй,  въ дѣ́вственнѣмъ черто́зѣ, ꙗ҆́кѡ млⷭ҇рдъ. 
Сла́ва, и҆ ны́нѣ, бг҃оро́диченъ: Зако́на и҆сполне́нїе  родила̀ є҆сѝ, и҆зба́вителѧ пло́тїю бы́вшаго: не бо  бы́сть сꙋ́щымъ пре́жде въ зако́нѣ ѡ҆правда́нїе:  хрⷭ҇то́съ же на́съ ра́ди распѧ́тсѧ и҆ ѡ҆правда̀. ꙗ҆́кѡ  оу҆́бѡ и҆мꙋ́щаѧ дерзнове́нїе, ꙗ҆́кѡ мт҃и, молѝ сн҃а  твоего̀ бл҃гоꙋтро́бнаго, дꙋ́шы оу҆покои́ти бл҃гоче́стнѡ  ѿ на́съ преста́вленныхъ всепѣ́таѧ. 
Та́же, Бл҃го є҆́сть: и҆ Трист҃о́е. По Ѻ҆́ч҃е на́шъ:  тропа́рь, є҆ктенїа̀, и҆ ча́съ пе́рвый, и҆ ѿпꙋ́стъ. 
Въ сꙋббѡ́тꙋ бл҃жє́нны, гла́съ з҃: 
Красе́нъ бѣ̀ и҆ до́бръ въ снѣ́дь, и҆́же менѐ  оу҆мертви́вый пло́дъ: хрⷭ҇то́съ є҆́сть дре́во  живо́тное, ѿ негѡ́же ꙗ҆ды́й не оу҆мира́ю, но вопїю̀  съ разбо́йникомъ: помѧни́ мѧ гдⷭ҇и, во црⷭ҇твїи твое́мъ. 
Сті́хъ: Бл҃же́ни и҆́згнани пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Сконча́вше до́брый по́двигъ, и҆ вѣ́рꙋ соблю́дше,  вѣнцы̀ нетлѣ̑нныѧ ѿ бг҃а прїѧ́ли є҆стѐ: и҆ сла́вы  є҆гѡ̀ сподо́бистесѧ, мч҃нцы всехва́льнїи, а҆́гг҃лѡмъ  сожи́телїе. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Сщ҃еннодѣ́йственныхъ и҆ прпⷣбныхъ собо́ри, и҆  прⷪ҇рѡ́къ, и҆ чⷭ҇тны́хъ же́нъ сосло́вїе да почти́тсѧ  сщ҃е́ннѡ, во хра́мѣхъ перворо́дныхъ ны́нѣ живꙋ́ще въ  ра́дости, и҆ соводворѧ́ющесѧ со безпло́тными чи́нми. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Оу҆чинѝ въ хра́мѣхъ ст҃ы́хъ, ꙗ҆̀же преста́вилъ  є҆сѝ ѿ на́съ сло́ве бж҃їй, тѣ́хъ презрѣ́въ  дꙋшє́внаѧ согрѣшє́нїѧ, въ вѣ́дѣнїи и҆ невѣ́дѣнїи  содѣ̑ѧнаѧ на землѝ, и҆ оу҆ще́дри рабы̑ твоѧ̑. 
Сла́ва: Рабѝ твоѝ, ѽ трⷪ҇це ст҃а́ѧ, оу҆мира́ющїи  къ тебѣ̀ прихо́дѧтъ, и҆зба́витисѧ ѿ стра́шныхъ  ѻ҆́нѣхъ мꙋ́къ, и҆ оу҆лꙋчи́ти про́сѧтъ бл҃ги́хъ сла́вы  ст҃ы́ѧ твоеѧ̀, въ ча́съ сꙋ́дный. 
И҆ ны́нѣ: Всели́сѧ въ твое́й оу҆тро́бѣ всест҃а́ѧ  чⷭ҇таѧ, ѻ҆́ч҃ее сїѧ́нїе, и҆ прельщє́ныѧ вра́жїимъ  ѕлы́мъ совѣ́томъ, и҆ впа́дшыѧ во тлю̀, па́ки ѡ҆бнови́лъ  є҆́сть. 
Коне́цъ седьмо́мꙋ гла́сꙋ. 


Гла́съ и҃. 
Въ сꙋббѡ́тꙋ ве́чера,  на ма́лѣй вече́рни, 
на Гдⷭ҇и воззва́хъ, стїхи̑ры воскрⷭ҇ны г҃, повторѧ́юще  пе́рвꙋю. Гла́съ и҃: 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Вече́рнюю пѣ́снь, и҆ слове́снꙋю слꙋ́жбꙋ, тебѣ̀  хрⷭ҇тѐ прино́симъ: ꙗ҆́кѡ бл҃говоли́лъ є҆сѝ  поми́ловати на́съ воскрⷭ҇нїемъ. 
Гдⷭ҇и, гдⷭ҇и, не ѿве́ржи на́съ ѿ твоегѡ̀ лица̀: но  бл҃говолѝ поми́ловати на́съ воскрⷭ҇нїемъ. 
Ра́дꙋйсѧ сїѡ́не ст҃ы́й, мт҃и цр҃кве́й, бж҃їе жили́ще:  ты́ бо прїѧ́лъ є҆сѝ пе́рвый, ѡ҆ставле́нїе грѣхѡ́въ,  воскрⷭ҇нїемъ. 
Сла́ва, и҆ ны́нѣ, бг҃оро́диченъ, догма́тїкъ. Гла́съ  и҃. 
Ка́кѡ тѧ̀ оу҆бл҃жи́мъ бцⷣе; ка́кѡ же воспои́мъ  пребл҃гослове́ннаѧ, непостижи́мое та́инство рожде́нїѧ  твоегѡ̀; вѣкѡ́въ бо творе́цъ, и҆ на́шегѡ содѣ́тель  є҆стества̀, сво́й ѡ҆́бразъ оу҆ще́дривъ, низведѐ  самаго̀ себѐ во и҆стоща́нїе неизслѣ́димое, сы́й въ  невеще́ственныхъ нѣ́дрѣхъ ѻ҆́ч҃ихъ, во оу҆тро́бѣ  твое́й чⷭ҇таѧ всели́сѧ, и҆ пло́ть непрело́жнѡ бы́сть, ѿ  тебѐ неискꙋсобра́чнаѧ, пребы́въ оу҆́бѡ, є҆́же бѣ̀  є҆стество́мъ бг҃ъ. тѣ́мже є҆мꙋ̀ покланѧ́емсѧ бг҃ꙋ  соверше́ннꙋ, и҆ человѣ́кꙋ соверше́ннꙋ, томꙋ̀ во  ѻ҆бое́мъ зра́цѣ: и҆́бо ѻ҆боѐ є҆стество̀ въ не́мъ  є҆́сть вои́стиннꙋ: сꙋгꙋ́ба же всѧ̑ проповѣ́дꙋемъ  є҆сте́ствєннаѧ є҆гѡ̀ свѡ́йства, по сꙋгꙋ́бомꙋ  сꙋществꙋ̀, два̀ почита́юще дѣ̑йства и҆ хотѣ̑нїѧ.  є҆диносꙋ́щенъ бо сы́й бг҃ꙋ и҆ ѻ҆ц҃ꙋ̀, самовла́стнѡ  хо́щетъ и҆ дѣ́йствꙋетъ ꙗ҆́кѡ бг҃ъ: є҆диносꙋ́щенъ же  сы́й и҆ на́мъ, самовла́стнѡ хо́щетъ, и҆ дѣ́йствꙋетъ  ꙗ҆́кѡ человѣ́къ. того̀ молѝ чⷭ҇таѧ всебл҃же́ннаѧ,  сп҃сти́сѧ дꙋша́мъ на́шымъ. 
Та́же, Свѣ́те ти́хїй: Посе́мъ прокі́менъ: Гдⷭ҇ь  воцр҃и́сѧ, въ лѣ́потꙋ ѡ҆блече́сѧ. Три́жды. Сті́хъ:  Ѡ҆блече́сѧ гдⷭ҇ь въ си́лꙋ, и҆ препоѧ́сасѧ. Та́же,  Сподо́би гдⷭ҇и въ ве́черъ се́й: 
І҆ере́й же є҆ктенїѝ не глаго́летъ, но пое́мъ на  стїхо́внѣ стїхи́рꙋ воскрⷭ҇нꙋ, гла́съ и҃: 
Возше́лъ є҆сѝ на крⷭ҇тъ і҆и҃се, снизше́дый съ  нб҃сѐ: прише́лъ є҆сѝ на сме́рть животѐ безсме́ртный,  къ сꙋ́щымъ во тьмѣ̀, свѣ́тъ и҆́стинный: къ па́дшымъ,  всѣ́хъ воскрⷭ҇нїе, просвѣще́нїе, и҆ сп҃се на́шъ, сла́ва  тебѣ̀. 
Та́же, бг҃оро́дичны подѡ́бны, трѝ. Гла́съ и҃: 
Подо́бенъ: Ѽ пресла́внагѡ чꙋдесѐ! 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ра́дꙋйсѧ бцⷣе всепѣ́таѧ. ра́дꙋйсѧ и҆сто́чниче  живота̀ вѣ̑рнымъ и҆сточа́ющь. ра́дꙋйсѧ всѣ́хъ влⷣчце,  и҆ госпожѐ тва́ри бл҃гослове́ннаѧ. ра́дꙋйсѧ  всенепоро́чнаѧ, препросла́вленнаѧ. ра́дꙋйсѧ всепречⷭ҇таѧ.  ра́дꙋйсѧ пала́то. ра́дꙋйсѧ бж҃е́ственное селе́нїе.  ра́дꙋйсѧ чⷭ҇таѧ. ра́дꙋйсѧ мт҃и дв҃о. ра́дꙋйсѧ  бг҃оневѣ́сто. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Ра́дꙋйсѧ, бг҃ома́ти пречⷭ҇таѧ. ра́дꙋйсѧ, вѣ́рныхъ  наде́жде. ра́дꙋйсѧ, мі́ра ѡ҆чище́нїе. ра́дꙋйсѧ, всѧ́кїѧ  ско́рби и҆збавлѧ́ющи рабы̑ твоѧ̑. ра́дꙋйсѧ, человѣ́кѡвъ  оу҆тѣше́нїе живоно́сное. ра́дꙋйсѧ, застꙋпле́нїе.  ра́дꙋйсѧ, предсто́лпїе призыва́ющихъ тѧ̀. ра́дꙋйсѧ, бж҃їе  бж҃е́ственное пребыва́нїе, и҆ горо̀ ст҃а́ѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Ра́дꙋйсѧ бцⷣе, мт҃и хрⷭ҇то́ва. ра́дꙋйсѧ, є҆ди́на  наде́жде, человѣ́кѡвъ застꙋпле́нїе. ра́дꙋйсѧ,  прибѣ́жище. ра́дꙋйсѧ, свѣ́щниче свѣ́та свѣ́тлый.  ра́дꙋйсѧ, свѣщѐ ѡ҆свѧще́ннаѧ. ра́дꙋйсѧ пала́то.  ра́дꙋйсѧ раю̀. ра́дꙋйсѧ бж҃е́ственное селе́нїе. ра́дꙋйсѧ  и҆сто́чниче, и҆сточа́ющь во́ды притека́ющымъ къ тебѣ̀. 
Сла́ва, и҆ ны́нѣ, бг҃оро́диченъ догма́тїкъ: 
Є҆гѡ́же нб҃о не вмѣстѝ, дв҃о бцⷣе, во чре́вѣ  твое́мъ нетѣсномѣ́стнѡ вмѣсти́сѧ: и҆ пребыла̀ є҆сѝ  чⷭ҇таѧ, сло́вомъ неизрече́ннымъ, ничи́мже дв҃ствꙋ  ѡ҆скве́рншꙋсѧ. ты́ бо є҆ди́на была̀ є҆сѝ въ жена́хъ,  и҆ мт҃и, и҆ дв҃а: и҆ ты̀ є҆ди́на пречⷭ҇таѧ, воздои́ла  є҆сѝ сн҃а живода́вца, и҆ на ѡ҆б̾ѧ́тїѧхъ твои́хъ  носи́ла є҆сѝ недре́млющее ѻ҆́ко: но не ѡ҆ста́ви  нѣ́дра ѻ҆́ч҃а, ꙗ҆́коже пре́жде вѣ̑къ предбы́сть. но  горѣ̀ ве́сь бг҃ъ со а҆́гг҃лы, до́лѣ ве́сь и҆з̾ тебѐ  съ человѣ́ки, и҆ вездѣ̀ несказа́ннѡ. того̀ молѝ,  всест҃а́ѧ влⷣчце сп҃сти́сѧ, правосла́внѡ бцⷣꙋ чⷭ҇тꙋю  и҆сповѣ́дающымъ тѧ̀. 
Та́же, Ны́нѣ ѿпꙋща́еши: Трист҃о́е, и҆ по Ѻ҆́ч҃е  на́шъ: Тропа́рь воскрⷭ҇нъ. Сла́ва, и҆ ны́нѣ,  бг҃оро́диченъ є҆гѡ̀, и҆ ѿпꙋ́стъ. 
Въ сꙋббѡ́тꙋ на вели́цѣй вече́рни, 
на Гдⷭ҇и воззва́хъ, поста́вимъ стїхѡ́въ і҃, и҆ пое́мъ  стїхи̑ры воскрⷭ҇ны, гла́съ и҃: 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Вече́рнюю пѣ́снь, и҆ слове́снꙋю слꙋ́жбꙋ, тебѣ̀  хрⷭ҇тѐ прино́симъ: ꙗ҆́кѡ бл҃говоли́лъ є҆сѝ  поми́ловати на́съ воскрⷭ҇нїемъ. 
Сті́хъ: Менѐ ждꙋ́тъ пра́вєдницы, до́ндеже возда́си  мнѣ̀. 
Гдⷭ҇и, гдⷭ҇и, не ѿве́ржи на́съ ѿ твоегѡ̀ лица̀: но  бл҃говолѝ поми́ловати на́съ воскрⷭ҇нїемъ. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Ра́дꙋйсѧ, сїѡ́не ст҃ы́й, мт҃и цр҃кве́й, бж҃їе жили́ще,  ты́ бо прїѧ́лъ є҆сѝ пе́рвый, ѡ҆ставле́нїе грѣхѡ́въ,  воскрⷭ҇нїемъ. 
И҆́ны стїхи̑ры а҆натѡ́лїевы, гла́съ то́йже. 
Сті́хъ: Да бꙋ́дꙋтъ оу҆́ши твоѝ, вне́млющѣ гла́сꙋ  моле́нїѧ моегѡ̀. 
Є҆́же ѿ бг҃а ѻ҆ц҃а̀ сло́во, пре́жде вѣ̑къ  ро́ждшеесѧ, въ послѣ̑днѧѧ же времена̀, то́ежде ѿ  неискꙋсобра́чныѧ вопло́щшеесѧ во́лею, распѧ́тїе сме́ртное  претерпѣ̀: и҆ дре́вле оу҆мерщвле́ннаго человѣ́ка  сп҃сѐ свои́мъ воскрⷭ҇нїемъ. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Є҆́же и҆з̾ ме́ртвыхъ твоѐ воскрⷭ҇нїе славосло́вимъ  хрⷭ҇тѐ, и҆́мже свободи́лъ є҆сѝ а҆да́мскїй ро́дъ ѿ  а҆́дова мꙋчи́тельства: и҆ дарова́лъ є҆сѝ мі́рови ꙗ҆́кѡ  бг҃ъ жи́знь вѣ́чнꙋю, и҆ ве́лїю млⷭ҇ть. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Сла́ва тебѣ̀ хрⷭ҇тѐ сп҃се, сн҃е бж҃їй  є҆диноро́дный, пригвозди́выйсѧ на крⷭ҇тѣ̀, и҆  воскр҃сы́й и҆з̾ гро́ба тридне́венъ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Тебѐ сла́вимъ гдⷭ҇и, во́лею на́съ ра́ди крⷭ҇тъ  претерпѣ́вшаго, и҆ тебѣ̀ покланѧ́емсѧ всеси́льне сп҃се:  не ѿве́ржи на́съ ѿ лица̀ твоегѡ̀, но оу҆слы́ши и҆  сп҃си́ ны воскрⷭ҇нїемъ твои́мъ, чл҃вѣколю́бче. 
И҆́ны стїхи̑ры бцⷣѣ, па́ѵла а҆мморре́йскагѡ. Гла́съ  д҃: 
Подо́бенъ: Ꙗ҆́кѡ до́блѧ: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
А҆́гг҃льстїи чи́нове тѧ̀ бг҃омт҃и сла́вѧтъ: бг҃а бо  пречⷭ҇таѧ родила̀ є҆сѝ, и҆́же со ѻ҆ц҃е́мъ и҆ дх҃омъ  присносꙋ́щнаго, и҆ а҆́гг҃льскаѧ вѡ́инства, ѿ не сꙋ́щихъ  хотѣ́нїемъ соста́вльшаго. є҆го́же молѝ, сп҃стѝ и҆  просвѣти́ти дꙋ́шы, и҆̀же правосла́внѡ ꙗ҆́кѡ бцⷣꙋ  воспѣва́ющихъ тѧ̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Ꙗ҆́кѡ и҆сто́чникъ ѡ҆сщ҃е́нїѧ, ковче́гъ же всезлаты́й,  бж҃е́ственнымъ дх҃омъ ѡ҆зарѧ́емь, молю̀ и҆ припа́даю:  страсте́мъ пре́даннꙋю и҆ ѻ҆каѧ́ннꙋю мою̀ дꙋ́шꙋ  просвѣтѝ влⷣчце, и҆збавлѧ́ющи мѧ̀ го́рькагѡ  мꙋчи́тельства бѣсо́вскагѡ, и҆ пꙋ́ть мнѣ̀ сп҃се́нїѧ  подаю́щи непреткнове́ненъ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Прⷭ҇то́ли є҆гда̀ поста́вѧтсѧ, и҆ кни̑ги разгнꙋ́тсѧ,  и҆ дѣла̀ ѡ҆блича́тсѧ, и҆ всѧ́къ ко́ждо предста́нетъ  ѡ҆бремене́нъ и҆ ѡ҆бнаже́нъ, ве́сь трепе́щѧ негодова́нїѧ  бж҃їѧ, и҆ пра́веднагѡ тогѡ̀ ѿвѣща́нїѧ: тогда̀ мѧ̀  пощадѝ влⷣчце, и҆ всѧ́кагѡ сꙋда̀ и҆схитѝ, всѧ́ческихъ  томле́нїй сꙋ́щаго вино́вна. 
Сла́ва, и҆ ны́нѣ, бг҃оро́диченъ: Цр҃ь нбⷭ҇ный за  чл҃вѣколю́бїе на землѝ ꙗ҆ви́сѧ, и҆ съ человѣ́ки  поживѐ: ѿ дв҃ы бо чⷭ҇тыѧ пло́ть прїе́мый, и҆ и҆з̾  неѧ̀ проше́дый съ воспрїѧ́тїемъ: є҆ди́нъ є҆́сть сн҃ъ,  сꙋгꙋ́бъ є҆стество́мъ, но не ѵ҆поста́сїю. тѣ́мже  соверше́нна того̀ бг҃а, и҆ соверше́нна чл҃вѣ́ка  вои́стиннꙋ проповѣ́дающе, и҆сповѣ́дꙋемъ хрⷭ҇та̀ бг҃а  на́шего: є҆го́же молѝ мт҃и безневѣ́стнаѧ,  поми́ловатисѧ дꙋша́мъ на́шымъ. 
Вхо́дъ. Свѣ́те ти́хїй: Прокі́менъ днѐ: Гдⷭ҇ь  воцр҃и́сѧ: и҆ про́чее по ѻ҆бы́чаю. 
На стїхо́внѣ стїхи̑ры воскрⷭ҇ны, гла́съ и҃: 
Возше́лъ є҆сѝ на крⷭ҇тъ і҆и҃се, снизше́дый съ  нб҃сѐ: прише́лъ є҆сѝ на сме́рть животѐ безсме́ртный,  къ сꙋ́щымъ во тьмѣ̀ свѣ́тъ и҆́стинный: къ па́дшымъ  всѣ́хъ воскрⷭ҇нїе, просвѣще́нїе, и҆ сп҃се на́шъ, сла́ва  тебѣ̀. 
И҆́ны стїхи̑ры, по а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Хрⷭ҇та̀ славосло́вимъ, воскрⷭ҇шаго ѿ ме́ртвыхъ:  дꙋ́шꙋ бо и҆ тѣ́ло прїе́мъ, стра̑сти ѿѻбою́дꙋ  ѿсѣчѐ, пречⷭ҇тѣй оу҆́бѡ дш҃ѝ во а҆́дъ соше́дшей,  є҆го́же и҆ плѣнѝ: во гро́бѣ же и҆стлѣ́нїѧ не ви́дѣ  ст҃о́е тѣ́ло, и҆зба́вителѧ дꙋ́шъ на́шихъ. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Ѱалмы̀ и҆ пѣ́сньми славосло́вимъ хрⷭ҇тѐ, ѿ  ме́ртвыхъ твоѐ воскрⷭ҇нїе: и҆́мже на́съ свободи́лъ  є҆сѝ мꙋчи́тельства а҆́дова, и҆ ꙗ҆́кѡ бг҃ъ дарова́лъ  є҆сѝ жи́знь вѣ́чнꙋю, и҆ ве́лїю млⷭ҇ть. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Ѽ влⷣко всѣ́хъ непостижи́ме, тво́рче нб҃сѐ и҆  землѝ, крⷭ҇то́мъ пострада́вый, мнѣ̀ безстра́стїе  и҆сточи́лъ є҆сѝ: погребе́нїе же прїе́мъ, и҆ воскр҃съ во  сла́вѣ, совоскр҃си́лъ є҆сѝ а҆да́ма рꙋко́ю всеси́льною.  сла́ва твоемꙋ̀ тридне́вномꙋ воста́нїю, и҆́мже дарова́лъ  є҆сѝ на́мъ вѣ́чнꙋю жи́знь, и҆ ѡ҆чище́нїе грѣхѡ́въ,  ꙗ҆́кѡ є҆ди́нъ бл҃гоꙋтро́бенъ. 
Сла́ва, и҆ ны́нѣ, бг҃оро́диченъ: Безневѣ́стнаѧ дв҃о,  ꙗ҆́же бг҃а неизрече́ннѡ заче́нши пло́тїю, мт҃и бг҃а  вы́шнѧгѡ, твои́хъ рабѡ́въ мольбы̑ прїимѝ всенепоро́чнаѧ,  всѣ̑мъ подаю́щи ѡ҆чище́нїе прегрѣше́нїй: ны́нѣ на̑ша  молє́нїѧ прїе́млющи, молѝ сп҃сти́сѧ всѣ̑мъ на́мъ. 
Та́же, Ны́нѣ ѿпꙋща́еши: Трист҃о́е, и҆ по Ѻ҆́ч҃е  на́шъ: 
Тропа́рь воскрⷭ҇нъ, гла́съ и҃: 
Съ высоты̀ снизше́лъ є҆сѝ бл҃гоꙋтро́бне, погребе́нїе  прїѧ́лъ є҆сѝ тридне́вное, да на́съ свободи́ши  страсте́й, животѐ и҆ воскрⷭ҇нїе на́ше, гдⷭ҇и сла́ва  тебѣ̀. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы, и҆ распѧ́тїе претерпѣ́въ бл҃гі́й,  и҆спрове́ргїй сме́ртїю сме́рть, и҆ воскрⷭ҇нїе ꙗ҆вле́й  ꙗ҆́кѡ бг҃ъ, не пре́зри ꙗ҆̀же созда́лъ є҆сѝ рꙋко́ю  твое́ю: ꙗ҆вѝ чл҃вѣколю́бїе твоѐ млⷭ҇тиве, прїимѝ  ро́ждшꙋю тѧ̀ бцⷣꙋ молѧ́щꙋюсѧ за ны̀: и҆ сп҃сѝ сп҃се  на́шъ, лю́ди ѿча̑ѧнныѧ. 
Та́же, и҆ ѿпꙋ́стъ. 
Въ сꙋббѡ́тꙋ на повече́рїи, 
канѡ́нъ моле́бный прест҃ѣ́й бцⷣѣ. Гла́съ и҃: 
Пѣ́снь а҃ 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Припѣ́въ: Прест҃а́ѧ бцⷣе, сп҃сѝ на́съ. 
Прїиди́те та́йнѡ бра́тїе, ꙗ҆́кѡ ѿ нача́ла ст҃ѣ́й  бцⷣѣ, внесе́мъ вѣ́рнїи пѣ́снь но́вꙋ, дне́сь  похвалѧ́юще вели̑чїѧ є҆ѧ̀. 
Дре́вле бг҃овидѣ́нїемъ мѡѷсе́й ѡ҆зари́всѧ оу҆мо́мъ,  твоемꙋ̀ ꙗ҆́снѡ наꙋча́шесѧ чⷭ҇таѧ, бг҃олѣ́пномꙋ  зача́тїю, па́че є҆стества̀ дв҃о, ꙗ҆́вльшꙋсѧ є҆мꙋ̀ въ  кꙋпинѣ̀ садꙋ̀. 
Сла́ва: Тебѣ̀ предлага́ю сердє́чнаѧ дѣѧ̑нїѧ, и҆  прїѧ́тнѡ подаю̀ писа́нїе, бли́зъ сꙋ́щїй бж҃е́ственный  застꙋпле́нїѧ кро́въ, ко влⷣцѣ хрⷭ҇тꙋ̀ тебѐ  предложи́въ. 
И҆ ны́нѣ: Приклони́ ми оу҆́хо твоѐ чⷭ҇таѧ,  правосла́вною вѣ́рою, въ сѣ́ни лица̀ твоегѡ̀, че́стнѡ  любо́вїю тѝ притека́ющемꙋ, и҆ стра́хомъ покланѧ́ющꙋсѧ,  моле́бный мо́й гла́съ оу҆слы́ши. 
Пѣ́снь г҃ 
І҆рмо́съ: Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и: ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Лѣ́ствица дре́вле патрїа́рхова тѧ̀ проѡбража́ше,  пренепоро́чнаѧ: а҆́гг҃льско во ꙗ҆влѧ́ше сни́тїе бж҃їе къ  на́мъ, бж҃е́ственное соше́ствїе во оу҆тро́бѣ твое́й. 
І҆ꙋ́дово колѣ́но всели́сѧ, ю҆́же і҆а́кѡвъ проречѐ,  ѿ колѣ́на є҆гѡ̀ прорасти́ти и҆збавле́нїе, і҆и҃са  хрⷭ҇та̀: є҆го́же ты̀ ро́ждши пречⷭ҇таѧ, просла́виласѧ  є҆сѝ. 
Сла́ва: Грѣхмѝ ѿча́ѧнъ, ѡ҆брѣто́хъ тѧ̀  приста́нище сп҃се́нїѧ пречⷭ҇таѧ бцⷣе, оу҆пова́нїе на́ше  и҆ по́моще: тѣ́мже мѧ̀ къ покаѧ́нїю наста́ви. 
И҆ ны́нѣ: Бли́зъ тѧ̀ сꙋ́щꙋ влⷣки и҆́мамъ,  пресла́внаѧ влⷣчце, дѣѧ́нїй мои́хъ кни́гꙋ возложи́хъ на  тѧ̀ вѣ́рою: не премолчѝ оу҆ще́дрити мѧ̀. 
Пѣ́снь д҃ 
І҆рмо́съ: И҆з̾ горы̀ прїѡсѣне́нныѧ сло́ве,  прⷪ҇ро́къ, є҆ди́ныѧ бцⷣы, хотѧ́ща воплоти́тисѧ,  бг҃ови́днѡ оу҆смотрѝ, и҆ со стра́хомъ славосло́вѧше  си́лꙋ твою̀. 
Ты̀ ꙗ҆́кѡ мони́сты златы́ми ѡ҆дѣ́ѧна невѣ́ста  ѻ҆́ч҃а, бл҃года́ть прїе́мши, оу҆кра́шшисѧ добро́тою  дѣ́вства, мт҃и ꙗ҆ви́ласѧ є҆сѝ сн҃а бж҃їѧ. 
Тѧ̀ и҆́стинный сїѡ́нъ, хрⷭ҇то́съ сло́во, и҆зво́ли  себѣ̀ въ бж҃е́ственное селе́нїе, ꙗ҆́кѡ и҆збра́ннꙋ  и҆збра́въ бцⷣе, на ѡ҆бновле́нїе всегѡ̀ мі́ра. 
Сла́ва: Ра́дꙋйсѧ, кра́снаѧ пала́то сло́ва,  дѣ́вственный черто́же цр҃ѧ̀: ра́дꙋйсѧ, похвало̀ всѣ́хъ  безпло́тныхъ: ра́дꙋйсѧ, человѣ́кѡвъ по́моще. 
И҆ ны́нѣ: Оу҆далѧ́ютсѧ ѿ бг҃а, тѣ́мже и҆  погиба́ютъ, ѿмета́ющїи ѡ҆́бразы сн҃а твоегѡ̀, мт҃и  бж҃їѧ дв҃о бцⷣе: и҆́миже сп҃са́ютсѧ чтꙋ́щїи тѧ̀. 
Пѣ́снь є҃ 
І҆рмо́съ: Мра́къ дꙋшѝ моеѧ̀ разженѝ свѣтода́вче  хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны: и҆  да́рꙋй мѝ свѣ́тъ повелѣ́нїй твои́хъ сло́ве, да  оу҆́тренюѧ сла́влю тѧ̀. 
Съ бж҃е́ственнымъ соше́дшесѧ гаврїи́ломъ, возопїи́мъ  бцⷣѣ вѣ́рнѡ: ра́дꙋйсѧ дв҃о ст҃а́ѧ, бл҃года́тнаѧ, гдⷭ҇ь  съ тобо́ю, и҆́же тебѐ ра́ди потреби́въ печа́ль, подадѐ  ра́дованїе. 
Пречⷭ҇тое твоѐ чре́во гедеѡ́нъ ви́дѣ дв҃о чⷭ҇таѧ, въ  не́же ꙗ҆́кѡ до́ждь сло́во соше́дъ, воплоти́сѧ  бж҃е́ственнымъ дх҃омъ, ѻ҆́ч҃а неразлꙋ́ченъ сы́й  бж҃ества̀. 
Сла́ва: Помо́щница мі́ра, и҆ застꙋ́пница є҆сѝ  человѣ́кѡвъ грѣ́шныхъ, бг҃ороди́тельнице дв҃о: и҆  вѣ́рою и҆ любо́вїю прибѣга́ющымъ къ тебѣ̀,  премѣне́нїе сп҃си́тельное, и҆ рѣши́ло прегрѣше́нїй  мно́гихъ. 
И҆ ны́нѣ: Прорасти́ла є҆сѝ без̾ сѣ́мене, и҆́же  пре́жде всѧ́кїѧ тва́ри, прозѧбе́нїе сн҃а ѻ҆́ч҃а,  безлѣ́тно же и҆ безнача́льно, дх҃омъ бж҃е́ственнымъ,  бг҃ороди́тельнице чⷭ҇таѧ: є҆гѡ́же подо́бїе ви́да всѝ  почита́емъ. 
Пѣ́снь ѕ҃ 
І҆рмо́съ: Содержи́ма мѧ̀ прїимѝ чл҃вѣколю́бче,  грѣхѝ мно́гими, и҆ припа́дающа щедро́тамъ твои̑мъ,  ꙗ҆́кѡ прⷪ҇ро́ка гдⷭ҇и, и҆ сп҃си́ мѧ. 
Дв҃ства тѧ̀ зерца́ло сꙋ́що, и҆ прїѧ́телище чи́сто  бж҃ества̀ восхвалѧ́емъ, дв҃о неискꙋсобра́чнаѧ, пѣ́сньми. 
Бг҃ъ во оу҆тро́бѣ твое́й воплоти́сѧ, безстра́стнѡ и҆  оу҆жа́снѡ бг҃оневѣ́сто, ꙗ҆́коже въ сви́тцѣ но́вѣ  пи́санъ пе́рстомъ ѻ҆́ч҃имъ. 
Сла́ва: Ѡ҆чище́нїе и҆́мамы покро́въ тво́й, и҆  и҆звѣ́стнꙋю наде́ждꙋ и҆ застꙋпле́нїе, дв҃о чⷭ҇таѧ: не  посрамѝ влⷣчце рабы̑ твоѧ̑. 
И҆ ны́нѣ: Страсте́й неꙋста́вное бѣше́нїе,  предста́нїемъ твои́мъ бг҃оневѣ́сто, оу҆ста́ви въ  тишинꙋ̀: и҆ ко приста́нищꙋ наста́ви на́съ тишины̀. 
Та́же: Гдⷭ҇и поми́лꙋй, три́жды. Сла́ва, и҆ ны́нѣ: 
Конда́къ, гла́съ и҃: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ  тѝ рабѝ твоѝ бцⷣе: но ꙗ҆́кѡ и҆мꙋ́щаѧ держа́вꙋ  непобѣди́мꙋю, ѿ всѧ́кихъ на́съ бѣ́дъ свободѝ, да  зове́мъ тѝ: ра́дꙋйсѧ невѣ́сто неневѣ́стнаѧ. 
Пѣ́снь з҃ 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Ра́дости на́шеѧ хода́таица ꙗ҆ви́ласѧ є҆сѝ дв҃о, и҆  бл҃года́ти приносѧ́ще вѣне́цъ любо́вїю, ра́дꙋйсѧ,  вопїе́мъ тѝ, бл҃гослове́ннаѧ чⷭ҇таѧ, похвалѧ́юще. 
Гора̀ ст҃а́ѧ є҆сѝ бж҃їѧ прїѡсѣне́ннаѧ, гора̀ тꙋ́чна  пренепоро́чнаѧ: гора̀ оу҆сыре́нна бж҃е́ственными  сїѧ́нїи: гора̀, въ не́йже бг҃ъ бл҃говолѝ жи́ти. 
Сла́ва: Побѣжда́ѧй бл҃года́ть твою̀ нѣ́сть грѣ́хъ,  мт҃рне бо дерзнове́нїе и҆ во́лю и҆́маши, и҆ рѣши́ши  прегрѣшє́нїѧ мл҃твами твои́ми, и҆ прево́диши всѧ̑  стремлє́нїѧ. 
И҆ ны́нѣ: Ѿ трⷪ҇цы родила̀ є҆сѝ є҆ди́наго,  бцⷣе, бы́вша непрело́жна плотски́мъ соедине́нїемъ,  сꙋгꙋ́ба сꙋ́ща є҆стество́мъ: є҆го́же ви́да ѡ҆́бразъ  почита́емъ. 
Пѣ́снь и҃ 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте, и҆ превозноси́те во всѧ̑  вѣ́ки. 
Кади́льница ꙗ҆ви́ласѧ є҆сѝ прⷪ҇ро́кꙋ,  бж҃е́ственнагѡ оу҆́глѧ сꙋ́щи, грѣхѝ ѿе́млющагѡ,  бцⷣе дв҃о мт҃и бг҃а на́шегѡ. 
Данїи́лъ прови́дѣ тѧ̀ го́рꙋ ве́лїю, бцⷣе дв҃о: и҆з̾  неѧ́же честны́й ка́мень хрⷭ҇то́съ, пло́тїю ѡ҆блече́сѧ, и҆  ле́сти низложѝ і҆́дѡльскїѧ хра́мы. 
Сла́ва: Вели́кїй ки́тъ и҆́щетъ пожре́ти мѧ̀, лю́тагѡ  грѣха̀ и҆ страсте́й мои́хъ ѿча́ѧнїѧ: но предварѝ и҆  сп҃сѝ раба̀ твоего̀ влⷣчце. 
И҆ ны́нѣ: И҆́же тобо́ю бесѣ́довавый къ человѣ́кѡмъ,  бг҃ъ сы́й всѧ́ческихъ, зра́къ человѣ́ка воспрїѧ́тъ:  є҆гѡ́же взо́ръ почита́емъ дв҃о, въ писа́нїихъ. 
Пѣ́снь ѳ҃ 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
Вертогра́дъ затворе́нъ тѧ̀ дв҃о бцⷣе, и҆ запеча́танъ  и҆сто́чникъ дх҃омъ бж҃е́ственнымъ, премꙋ́дрый въ  пѣ́снехъ пое́тъ: тѣ́мже ꙗ҆́кѡ са́дъ жи́зни,  воплоща́етсѧ хрⷭ҇то́съ. 
Твоегѡ̀ неска́заннагѡ ржⷭ҇тва̀ прописꙋ́ѧ прⷪ҇ро́къ,  кни́гꙋ запеча́танꙋ прови́дѣ, є҆ѧ́же никто́же та́инство  разꙋмѣ̀, вочеловѣ́ченїѧ ржⷭ҇тва̀ твоегѡ̀. 
Сла́ва: Тебѣ̀ во оу҆миле́нїи дꙋшѝ мо́лимсѧ всѝ: не  пре́зри влⷣчце на́шѧ мольбы̑, но бꙋ́ди бл҃гоꙋвѣ́тливъ  на́мъ покро́въ, и҆ мл҃твꙋ на́шꙋ оу҆слы́ши. 
И҆ ны́нѣ: Твоемꙋ̀ и҆ сн҃а твоегѡ̀ припа́даю  ѡ҆бразѡ́мъ: и҆ сомнѧ́щихсѧ почита́ти, ꙗ҆́кѡ ма́нентовы  лжы̀ ѿмета́ю, бцⷣе дв҃о: тѣ́мже правосла́внѡ пѣ́снь  скончава́ю. 
Та́же, досто́йно є҆́сть: Трист҃о́е. И҆ по Ѻ҆́ч҃е  на́шъ: конда́къ, и҆ про́чее по ѻ҆бы́чаю, и҆ ѿпꙋ́стъ. 
Въ недѣ́лю оу҆́тра, на полꙋ́нощницѣ, 
канѡ́нъ прест҃ѣ́й и҆ живонача́льнѣй трⷪ҇цѣ,  [є҆го́же краестро́чїе: Трⷪ҇це є҆ди́нице, сп҃си́ мѧ  твоего̀ раба̀.] Творе́нїе митрофа́ново. Гла́съ и҃: 
Пѣ́снь а҃ 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ, и҆ раздѣли́въ мо́ре: і҆и҃лѧ же бѣглеца̀  пѣшехо́дца сп҃сѐ, пѣ́снь бг҃ови воспѣва́юща. 
Припѣ́въ: Прест҃а́ѧ трⷪ҇це, бж҃е на́шъ, сла́ва  тебѣ̀. 
Трисо́лнечномꙋ цр҃ю̀, и҆ строи́телю, и҆ промысли́телю  всѧ́ческихъ, и҆ бл҃го́мꙋ є҆ди́номꙋ, є҆сте́ственнѣ  сꙋ́щемꙋ, и҆ є҆ди́нственнꙋю и҆мꙋ́щемꙋ бж҃ества̀ сла́вꙋ,  бг҃ꙋ є҆динонача́льномꙋ припа́даемъ, пѣ́снь трист҃ꙋ́ю  пою́ще. 
Течє́нїѧ бж҃е́ствєннаѧ, и҆ прⷪ҇ро́чєствїѧ ꙗ҆̀же  свы́ше по́мнѧще ꙗ҆́вѣ, бг҃онача́льное є҆стество̀  є҆ди́нственное сла́вимъ, присносꙋ́щное, собезнача́льное,  въ трїе́хъ ли́цѣхъ, ѻ҆ц҃ѣ̀, и҆ сн҃ѣ, и҆ дс҃ѣ,  содѣ́тельное, всеси́льное. 
Сщ҃еннотаи́нникъ а҆враа́мъ бы́въ, сщ҃енноѡбра́знѡ  дре́вле, творца̀ всѣ́хъ и҆ бг҃а и҆ гдⷭ҇а, въ трїе́хъ  оу҆́бѡ ѵ҆поста́сехъ прїѧ́тъ ра́дꙋѧсѧ, и҆ тре́хъ  ѵ҆поста́сей держа́вꙋ є҆ди́нственнꙋю позна̀. 
Бг҃оро́диченъ: Неискꙋсобра́чнѡ хрⷭ҇та̀ родила̀ є҆сѝ,  є҆́же по на́мъ, на́съ ра́ди воспрїе́мша є҆стество̀  пречⷭ҇таѧ, и҆ непрело́жна по ѻ҆бою̀ пребы́вша. є҆го́же  молѝ непреста́ннѡ, грѣхѡ́въ мѝ дарова́ти и҆  и҆скꙋше́нїй и҆збавле́нїе. 
Пѣ́снь г҃ 
І҆рмо́съ: Оу҆твержде́й въ нача́лѣ нб҃са̀ ра́зꙋмомъ,  и҆ зе́млю на вода́хъ ѡ҆снова́вый, на ка́мени мѧ̀ хрⷭ҇тѐ  ꙾за́повѣдей твои́хъ꙾цр҃кве оу҆твердѝ, ꙗ҆́кѡ  нѣ́сть ст҃ъ па́че тебѐ, є҆ди́не чл҃вѣколю́бче. 
Тебѐ непристꙋ́пнаго бг҃а и҆ цр҃ѧ̀ сла́вы на  прⷭ҇то́лѣ и҆са́їа ви́дѣ высо́цѣ, и҆ херꙋві́мы и҆  серафі́мы сла́вѧщыѧ непреста́нными пѣ́сньми,  є҆ди́нственнаго трїѷпоста́снаго. 
Є҆ди́наго ѿ ѻ҆ц҃а̀ ꙗ҆́кѡ ѿ оу҆ма̀ рожде́наго  сло́ва, и҆ дх҃а происходѧ́ща неизглаго́ланнѡ, по  коемꙋ́ждо помышле́нїи, и҆ кни́жными оу҆че́нїи пости́гше,  є҆ди́наго бг҃а трисо́лнечнаго почита́емъ. 
И҆́же сы́й нерожде́нный ѻ҆ц҃ъ, и҆ своегѡ̀ сꙋщества̀  сїѧ́нїе роди́въ нетлѣ́ннѡ сн҃а, свѣ́тъ ѿ свѣ́та:  и҆схо́днѣ предлага́етъ сра́сленный свѣ́тъ дх҃а,  вседѣ́тельна, и҆ є҆диноче́стна. 
Бг҃оро́диченъ: Хра́мъ ꙗ҆ви́ласѧ є҆сѝ чи́стъ, дв҃о  мт҃и мр҃і́е, всѧ̑ всеси́льнѡ и҆ премꙋ́дрѡ соста́вльшемꙋ  хрⷭ҇тꙋ̀, и҆ въ чи́нѣ поло́жшемꙋ и҆ носѧ́щемꙋ: є҆го́же  млⷭ҇тива мѝ сотворѝ мт҃рними твои́ми мл҃твами. 
Гдⷭ҇и поми́лꙋй, три́жды. 
Та́же, сѣда́ленъ, гла́съ и҃: Подо́бенъ: Повеле́нное  та́йнѡ: 
Трисо́лнечнагѡ и҆ честна́гѡ бг҃онача́лїѧ си́лꙋ  вѣ́рнїи ны́нѣ восхва́лимъ, ꙗ҆́кѡ ма́нїемъ то́кмѡ всѧ̑  соста́вилъ вы̑шнѧѧ ликостоѧ̑нїѧ а҆́гг҃льскаѧ, и҆ ни̑жнѧѧ  сщ҃еннонача̑лїѧ цр҃кѡ́внаѧ, є҆́же взыва́ти: ст҃ъ, ст҃ъ,  ст҃ъ є҆сѝ бж҃е пребл҃гі́й: сла́ва и҆ пѣ́нїе держа́вѣ  твое́й. 
Сла́ва, и҆ ны́нѣ, бг҃оро́диченъ: Ꙗ҆́же  непремѣ́ннаго бг҃а поро́ждшаѧ, премѣнѧ́емое при́снѡ  се́рдце моѐ грѣхо́мъ и҆ лѣ́ностїю, прило́гми  льсти́вагѡ, оу҆твердѝ бл҃га́ѧ мл҃твами мт҃рними  твои́ми: ꙗ҆́кѡ да и҆ а҆́зъ бл҃года́рнѡ сла́влю тѧ̀  бг҃ороди́тельнице мр҃і́е, поми́лꙋй ста́до твоѐ, є҆́же  стѧжа́ла є҆сѝ, всенепоро́чнаѧ. 
Пѣ́снь д҃ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Восто́къ ꙗ҆́вльшисѧ бж҃ества̀ сꙋ́щымъ во тьмѣ̀, всю̀  разгна̀ несвѣ́тлꙋю но́щь страсте́й: и҆ пра́вды сл҃нце  возсїѧ̀, про́сто оу҆́бѡ по сꙋществꙋ̀, трисїѧ́нно же  ли́цы: є҆́же пое́мъ при́снѡ, и҆ сла́вимъ. 
Серафі́мскими оу҆сты̀ воспѣва́емаго, бре́нными  оу҆стна́ми сла́вимъ є҆ди́нственнаго, и҆ трⷪ҇чнаго гдⷭ҇а  сла́вы, є҆стество́мъ и҆ ѵ҆поста́сьми, вопїю́ще: ѽ  всецр҃ю̀, твои̑мъ рабѡ́мъ пода́ждь разли́чныхъ  прегрѣше́нїй проще́нїе! 
Содержи́тельнаѧ всѣ́хъ сꙋ́щихъ, неви́димаѧ,  всеще́драѧ, бл҃гоꙋтро́бнаѧ, чл҃вѣколюби́ваѧ трⷪ҇це  чⷭ҇тна́ѧ, и҆ бг҃онача́льнаѧ, не забꙋ́ди менѐ твоегѡ̀  раба̀ въ коне́цъ: нижѐ разорѝ и҆́же завѣща́лъ є҆сѝ  твои̑мъ рабѡ́мъ завѣ́тъ, за неизрече́ннꙋю млⷭ҇ть. 
Бг҃оро́диченъ: Кра́снꙋю тѧ̀ всечⷭ҇таѧ, є҆ди́нꙋ  ѡ҆брѣ́тъ ѿ вѣ́ка добро́тꙋ і҆а́кѡвлю, пребезнача́льное  сло́во, и҆ всели́сѧ въ тѧ̀ бл҃гоꙋтро́бїѧ ра́ди, ѡ҆бновѝ  человѣ́ческое є҆стество̀: є҆го́же молѝ непреста́ннѡ,  ѿ всѧ́кїѧ мнѣ̀ и҆зба́витисѧ ско́рби. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго: но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Соприсносꙋ́щнаѧ трѝ ли́ца сла́вимъ, є҆ди́наго же  гдⷭ҇а, тѧ̀ бж҃е́ственное є҆стество̀, раздѣлѧ́юще  про́стѡ, и҆ совокꙋплѧ́юще, и҆ вѣ́рнѡ вопїе́мъ:  бг҃онача́льнаѧ трⷪ҇це ст҃а́ѧ, твоѧ̑ рабы̑ ѿ ско́рби  и҆зба́ви. 
Рыда́ю ѕѣ́льнѣ за не́мощь мы́сли моеѧ̀, ка́кѡ не  хотѧ̀ страждꙋ̀ нево́льное вои́стиннꙋ и҆змѣне́нїе; сегѡ̀  ра́ди зовꙋ̀: живонача́льнаѧ трⷪ҇це ст҃а́ѧ, до́брыхъ въ  стоѧ́нїи мѧ̀ оу҆чинѝ. 
Дрема́нїемъ ѡ҆тѧгче́на мѧ̀ грѣхо́внымъ, и҆  порѣва́ема въ со́нъ сме́ртный, ꙗ҆́кѡ чл҃вѣколюби́ваѧ  и҆ пребл҃га́ѧ, и҆ всемлⷭ҇тиваѧ, бг҃онача́льнаѧ трⷪ҇це  ст҃а́ѧ, оу҆ще́дри и҆ возста́ви мѧ̀. 
Бг҃оро́диченъ: Мт҃и дв҃о ѻ҆трокови́це, пречⷭ҇таѧ,  всенепоро́чнаѧ, бг҃обл҃года́тнаѧ, твои́ми мл҃твами сн҃а  и҆ бг҃а твоего̀ и҆ гдⷭ҇а млⷭ҇тива сотворѝ мнѣ̀: и҆  страсте́й, и҆ прегрѣше́нїй твоего̀ раба̀ и҆зба́ви  вско́рѣ. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Нбⷭ҇ныхъ оу҆мѡ́въ чинонача̑лїѧ подража́юще,  є҆динонача́льнаѧ всѣ́хъ трⷪ҇це пресꙋ́щественнаѧ,  трист҃ы́ми пѣ́сньми тѧ̀ славосло́вимъ, бре́нными на́шими  оу҆сты̀. 
И҆́же по ѡ҆́бразꙋ твоемꙋ̀ человѣ́ка созда́вшемꙋ, и҆  ѿ не сꙋ́щихъ всѐ премꙋ́дрѡ соста́вльшемꙋ, бг҃ꙋ  трїѷпоста́сномꙋ покланѧ́юсѧ, и҆ чтꙋ̀, и҆ пою̀, и҆  велича́ю тѧ̀. 
Вседержи́телю бж҃е, и҆ є҆ди́не неѡпредѣле́нный,  всели́сѧ въ мѧ̀ за неизрече́ннꙋю млⷭ҇ть, трисо́лнечный  влⷣко: и҆ ѡ҆зари́ мѧ, и҆ вразꙋмѝ, ꙗ҆́кѡ  бл҃гоꙋтро́бенъ. 
Бг҃оро́диченъ: Хра́мъ ꙗ҆ви́ласѧ є҆сѝ бг҃а  невмѣсти́магѡ пречⷭ҇таѧ, хра́мъ и҆ менѐ тогѡ̀ покажѝ,  бж҃е́ственныѧ бл҃года́ти прест҃а́ѧ влⷣчце, твои́ми  мольба́ми, и҆ соблюдѝ невреди́ма. 
Гдⷭ҇и поми́лꙋй, три́жды. 
Сѣда́ленъ, гла́съ и҃: Подо́бенъ: Повелѣ́нное та́йнѡ: 
Ѻ҆ц҃а̀ безнача́льна вѣ́рнїи, сн҃а собезнача́льна, и҆  дх҃а бж҃е́ственнаго вои́стиннꙋ пѣсносло́вимъ,  неслїѧ́ннѣ, непревра́тнѣ и҆ неизмѣ́ннѣ, трⷪ҇цꙋ  про́стꙋ, и҆ ст҃ꙋ, и҆ сра́сленꙋ, вопїю́ще со а҆́гг҃лы:  ст҃ъ є҆сѝ ѻ҆́ч҃е, сн҃е, со дх҃омъ прест҃ы́мъ и҆  чⷭ҇тны́мъ. поми́лꙋй, ꙗ҆̀же созда́лъ є҆сѝ по ѡ҆́бразꙋ  твоемꙋ̀, влⷣко. 
Сла́ва, и҆ ны́нѣ, бг҃оро́диченъ: Бл҃годари́мъ тѧ̀  при́снѡ бцⷣе, и҆ велича́емъ чⷭ҇таѧ, и҆ покланѧ́емсѧ,  воспѣва́юще ржⷭ҇тво̀ твоѐ бл҃года́тнаѧ, вопїю́ще  непреста́ннѡ: сп҃сѝ на́съ дв҃о премлⷭ҇тиваѧ, ꙗ҆́кѡ  бл҃га́ѧ въ ча́съ и҆спыта́нїѧ, да не посра́млени бꙋ́демъ  рабѝ твоѝ. 
Пѣ́снь з҃ 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Премꙋ́дростїю неизглаго́ланною твое́ю, и҆ пꙋчи́ною  бл҃госты́ни, тꙋ́не твоего̀ раба̀ поми́лованна покажи́ мѧ:  и҆ ны́нѣ, ꙗ҆́коже дре́вле, и҆зба́ви ѡ҆ѕлобле́нїѧ,  трⷪ҇це є҆ди́нице бж҃е, грѣхѡ́въ и҆ страсте́й.  [Два́жды.] 
Оу҆́мъ нерожде́нный ѻ҆ц҃ъ, и҆ сло́во ро́ждшеесѧ ѿ  негѡ̀, и҆ дх҃ъ бж҃е́ственный, непости́жнѣ и҆схо́денъ  сы́й, бж҃е є҆динонача́льне, трисо́лнечне, пою̀ тебѣ̀:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: Оу҆мерщвле́нъ бы́хъ пречⷭ҇таѧ,  грѣхо́внымъ ꙗ҆́домъ напое́нъ, и҆ притека́ю къ тебѣ̀  вѣ́рою, ро́ждшей нача́льника живота̀: твои́ми мл҃твами  раба̀ твоего̀ ѡ҆живѝ, и҆ и҆скꙋше́нїй и҆ страсте́й  и҆зба́ви, є҆ди́на чⷭ҇таѧ. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Свѣ́тъ сы́й незаходи́мъ, трисїѧ́ненъ и҆ трисо́лнечный  и҆ є҆динонача́ленъ, самодержа́венъ, простѣ́йшїй, бг҃ъ  непостижи́мый, и҆ самодержа́венъ гдⷭ҇ь, ны́нѣ те́мное и҆  ѡ҆мраче́нное моѐ се́рдце ѡ҆зарѝ: и҆ покажѝ  свѣтоза́рнѡ и҆ свѣтоно́снѡ пѣ́ти тѧ̀, и҆ сла́вити во  всѧ̑ вѣ́ки. 
Сщ҃е́ннѣйшими крилы̑, серафі́ми бж҃е́ственнѣйшїи,  ли́ца и҆ но́ги бл҃гоговѣ́йнѡ покрыва́ютъ, сла́вы не  терпѧ́ще непостижи́мыѧ добро́ты твоеѧ̀, бл҃гонача́льнаѧ,  бг҃онача́льнаѧ, є҆динонача́льнаѧ трⷪ҇це прест҃а́ѧ:  ѻ҆ба́че и҆ мы̀ воспѣва́ти тѧ̀ дерза́емъ, и҆ сла́вити  вѣ́рнѡ во вѣ́ки. 
Гдⷭ҇онача́лїе безнача́льное, всеси́льнꙋю и҆ пребл҃гꙋ,  совершеннонача́льнꙋ, бл҃годѣ́йственнꙋ, неѡпредѣ́льнꙋ,  винꙋ̀ невино́внꙋ, твори́тельнꙋ, присносꙋ́щнꙋ,  промысли́тельнꙋ и҆ сп҃си́тельнꙋю всѣ̑мъ є҆дини́цꙋ по  сꙋществꙋ̀, и҆ трⷪ҇цꙋ ли́цы, сла́влю тѧ̀ бж҃е мо́й,  вѣ́рнѡ во вѣ́ки. 
Бг҃оро́диченъ: На землѝ возсїѧ̀ невече́рнее сл҃нце,  ржⷭ҇тво́мъ є҆́же и҆з̾ тебѐ дв҃ственнымъ, пречⷭ҇таѧ  влⷣчце, и҆ человѣ́ки и҆зба́ви ѿ і҆́дѡльскагѡ  помраче́ннаго мра́ка. тѣ́мже и҆ ны́нѣ мѧ̀ па́че тогѡ̀  бг҃онача́лїѧ ѡ҆зарѝ лꙋча́ми, и҆ соблюдѝ твоего̀ раба̀. 
Пѣ́снь ѳ҃ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ  велича́ютъ. 
И҆́же всѣ́ми црⷭ҇твꙋющее, и҆ вседѣ́тельное  пренача́льное є҆стество̀, вышшелѣ́тнꙋю, живонача́льнꙋю,  бл҃гоꙋтро́бнꙋ, чл҃вѣколюби́вꙋю, бл҃гꙋ́ю,  є҆динонача́льнꙋю трⷪ҇цꙋ тѧ̀ ны́нѣ славосло́вѧще,  грѣхѡ́въ проще́нїѧ про́симъ, мі́рови ми́ра, и҆ цр҃квамъ  є҆диномы́слїѧ. [Два́жды.] 
Є҆ди́но гдⷭ҇ьство и҆ трисїѧ́нное, є҆ди́нственное  бг҃онача́лїе трисо́лнечное, пѣвцы̀ прїимѝ твоѧ̑  бг҃олѣ́пнѡ, и҆ прегрѣше́нїй и҆зба́ви, и҆ и҆скꙋше́нїй и҆  лю́тыхъ: и҆ вско́рѣ ми́ръ пода́ждь чл҃вѣколю́бнѡ, и҆  цр҃квамъ соедине́нїе. 
Бг҃оро́диченъ: Во оу҆тро́бꙋ хрⷭ҇тѐ сп҃се мо́й,  дв҃и́ческꙋю все́льсѧ, ꙗ҆ви́лсѧ є҆сѝ мі́рꙋ твоемꙋ̀  бг҃омꙋ́жнѡ, непревра́тенъ, неслїѧ́ненъ вои́стиннꙋ: и҆  ѡ҆бѣща́лъ є҆сѝ всегда̀ съ твои́ми рабы̑ бы́ти ꙗ҆́вѣ.  тѣ́мже тебѐ ро́ждшїѧ мл҃твами, ми́ръ всемꙋ̀ ста́дꙋ  твоемꙋ̀ оу҆стро́й. 
Посе́мъ припѣ́вы григо́рїа сїнаи́та: Досто́йно  є҆́сть: И҆ про́чее полꙋ́нощницы, пи́сано въ концѣ̀  кни́ги сеѧ̀. 
На оу҆́трени по є҆ѯаѱалмѣ́хъ, 
Бг҃ъ гдⷭ҇ь, и҆ ꙗ҆ви́сѧ на́мъ: на гла́съ и҃, и҆  глаго́лемъ тропа́рь воскрⷭ҇нъ: Съ высоты̀ снизше́лъ  є҆сѝ: два́жды. Сла́ва, и҆ ны́нѣ, бг҃оро́диченъ: И҆́же  на́съ ра́ди рожде́йсѧ ѿ дв҃ы: Та́же ѻ҆бы́чное  стїхосло́вїе ѱалти́ра. 
По а҃-мъ стїхосло́вїи, сѣда́льны воскрⷭ҇ны, гла́съ  и҃: 
Воскр҃слъ є҆сѝ и҆з̾ ме́ртвыхъ животѐ всѣ́хъ, и҆  а҆́гг҃лъ свѣ́телъ жена́мъ вопїѧ́ше: преста́ните ѿ  сле́зъ, а҆пⷭ҇лѡмъ бл҃говѣсти́те, возопі́йте пою́щѧ:  ꙗ҆́кѡ воскр҃се хрⷭ҇то́съ гдⷭ҇ь, бл҃говоли́вый сп҃стѝ  ꙗ҆́кѡ бг҃ъ ро́дъ человѣ́ческїй. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Воскр҃сы́й и҆з̾ гро́ба ꙗ҆́кѡ вои́стиннꙋ, прпⷣбнымъ  повелѣ́лъ є҆сѝ жена́мъ проповѣ́дати воста́нїе  а҆пⷭ҇лѡмъ, ꙗ҆́коже пи́сано є҆́сть: и҆ ско́рый пе́тръ  предста̀ гро́бꙋ, и҆ свѣ́тъ зрѧ̀ во гро́бѣ,  оу҆жаса́шесѧ. тѣ́мже и҆ оу҆ви́дѣвъ плащани̑цы,  кромѣ̀ бж҃е́ственнагѡ тѣ́ла въ не́мъ лежа́щыѧ, ꙾со  стра́хомъ꙾съ вѣ́рою возопѝ: сла́ва тебѣ̀ хрⷭ҇тѐ  бж҃е, ꙗ҆́кѡ сп҃са́еши всѧ̑ сп҃сѐ на́шъ: ѻ҆́ч҃ее бо  є҆сѝ сїѧ́нїе. 
Сла́ва, и҆ ны́нѣ, бг҃оро́диченъ: Нбⷭ҇нꙋю две́рь, и҆  кївѡ́тъ, всест҃ꙋ́ю го́рꙋ, свѣтоза́рный ѻ҆́блакъ  воспои́мъ, нбⷭ҇нꙋю лѣ́ствицꙋ, слове́сный ра́й, є҆́ѵино  и҆збавле́нїе, вселе́нныѧ всеѧ̀ вели́кое сокро́вище,  ꙗ҆́кѡ сп҃се́нїе въ не́й содѣ́ласѧ мі́рови, и҆  ѡ҆ставле́нїе дре́внихъ согрѣше́нїй. сегѡ̀ ра́ди вопїе́мъ  тѝ: молѝ сн҃а твоего̀ и҆ бг҃а, прегрѣше́нїй  ѡ҆ставле́нїе дарова́ти, бл҃гоче́стнѡ покланѧ́ющымсѧ  прест҃о́мꙋ ржⷭ҇твꙋ̀ твоемꙋ̀. 
По в҃-мъ стїхосло́вїи сѣда́льны воскрⷭ҇ны, гла́съ и҃: 
Человѣ́цы сп҃се, гро́бъ тво́й запеча́таша: а҆́гг҃лъ  ка́мень ѿ двере́й ѿвалѝ: жєны̀ ви́дѣша воста́вша  ѿ ме́ртвыхъ, и҆ ты́ѧ бл҃говѣсти́ша оу҆ч҃нкѡ́мъ  твои̑мъ въ сїѡ́нѣ, ꙗ҆́кѡ воскре́слъ є҆сѝ животѐ  всѣ́хъ, и҆ разрѣши́шасѧ оу҆́зы смє́ртныѧ: гдⷭ҇и  сла́ва тебѣ̀. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Мѵ̑ра погреба́тєльнаѧ жєны̀ прине́сшѧ, гла́съ  а҆́гг҃льскїй и҆з̾ гро́ба слы́шахꙋ: преста́ните ѿ  сле́зъ, и҆ вмѣ́стѡ печа́ли ра́дость прїими́те,  возопі́йте пою́щѧ: ꙗ҆́кѡ воскр҃се хрⷭ҇то́съ гдⷭ҇ь,  бл҃говоли́вый сп҃стѝ ꙗ҆́кѡ бг҃ъ ро́дъ человѣ́ческїй. 
Сла́ва, и҆ ны́нѣ, бг҃оро́диченъ, не сѣдѧ́ще пое́мъ,  но стоѧ́ще, и҆ со стра́хомъ и҆ бл҃гоговѣ́нїемъ: 
Ѡ҆ тебѣ̀ ра́дꙋетсѧ бл҃года́тнаѧ всѧ́каѧ тва́рь,  а҆́гг҃льскїй собо́ръ, и҆ чл҃вѣ́ческїй ро́дъ, ѡ҆сщ҃е́нный  хра́ме, и҆ раю̀ слове́сный: дв҃ственнаѧ похвало̀, и҆з̾  неѧ́же бг҃ъ воплоти́сѧ, и҆ млⷣнецъ бы́сть, пре́жде  вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ  сотворѝ, и҆ чре́во твоѐ простра́ннѣе нб҃съ содѣ́ла.  ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва  тебѣ̀. 
Ѵ҆пакоѝ, гла́съ и҃: Мѷронѡ́сицы жизнода́вца  предстоѧ́щѧ гро́бꙋ, влⷣкꙋ и҆ска́хꙋ въ ме́ртвыхъ  безсме́ртнаго, и҆ ра́дость бл҃говѣ́щенїѧ ѿ а҆́гг҃ла  прїе́мшѧ, а҆пⷭ҇лѡмъ возвѣща́хꙋ: ꙗ҆́кѡ воскр҃се  хрⷭ҇то́съ бг҃ъ, подаѧ́й мі́рови ве́лїю млⷭ҇ть. 
Степє́нна, гла́съ и҃: И҆́хже стїхѝ повторѧ́юще  пое́мъ. 
А҆нтїфѡ́нъ а҃: 
Ѿ ю҆́ности моеѧ̀ вра́гъ мѧ̀ и҆скꙋша́етъ, сластьмѝ  пали́тъ мѧ̀: а҆́зъ же надѣ́ѧсѧ на тѧ̀ гдⷭ҇и, побѣжда́ю  сего̀. 
Ненави́дѧщїи сїѡ́на, да бꙋ́дꙋтъ оу҆́бѡ пре́жде  и҆сторже́нїѧ ꙗ҆́кѡ трава̀: ссѣ́четъ бо хрⷭ҇то́съ вы̑ѧ  и҆́хъ, оу҆сѣче́нїемъ мꙋ́къ. 
Сла́ва: Ст҃ы́мъ дх҃омъ, є҆́же жи́ти всѧ́чєскимъ:  свѣ́тъ ѿ свѣ́та, бг҃ъ вели́къ: со ѻ҆ц҃е́мъ пое́мъ  є҆мꙋ̀, и҆ съ сло́вомъ. 
И҆ ны́нѣ, то́йже. 
А҆нтїфѡ́нъ в҃: 
Се́рдце моѐ стра́хомъ твои́мъ да покры́етсѧ  смиреномꙋ́дрствꙋющее: да не возне́сшеесѧ ѿпаде́тъ ѿ  тебѐ всеще́дре. 
На гдⷭ҇а и҆мѣ́вый наде́ждꙋ, не оу҆страши́тсѧ тогда̀,  є҆гда̀ ѻ҆гне́мъ всѧ̑ сꙋди́ти и҆́мать, и҆ мꙋ́кою. 
Сла́ва: Ст҃ы́мъ дх҃омъ, всѧ́къ кто̀ бж҃е́ственный  ви́дитъ, и҆ предглаго́летъ, чꙋдодѣ́йствꙋетъ вы̑шнѧѧ, въ  трїе́хъ є҆ди́наго бг҃а поѧ̀: а҆́ще бо и҆ трисїѧ́етъ,  є҆динонача́льствꙋетъ бж҃ество̀. 
И҆ ны́нѣ, то́йже. 
А҆нтїфѡ́нъ г҃: 
Воззва́хъ тебѣ̀ гдⷭ҇и, вонмѝ, приклони́ ми оу҆́хо  твоѐ вопїю́щꙋ, и҆ ѡ҆чи́сти, пре́жде да́же не во́змеши  менѐ ѿсю́дꙋ. 
Въ ма́тери свое́й землѝ ѿходѧ́й всѧ́къ, па́ки  разрѣша́етсѧ, прїѧ́ти мꙋ̑ки, и҆лѝ по́чєсти пожи́вшихъ. 
Сла́ва: Ст҃ы́мъ дх҃омъ бг҃осло́вїе, є҆ди́ница  трист҃а́ѧ: ѻ҆ц҃ъ бо безнача́ленъ: ѿ негѡ́же роди́сѧ  сн҃ъ безлѣ́тнѡ, и҆ дх҃ъ сопрⷭ҇то́ленъ, соѡбра́зенъ, ѿ  ѻ҆ц҃а̀ спросїѧ́вшїй. 
И҆ ны́нѣ, то́йже. 
А҆нтїфѡ́нъ д҃: 
Сѐ ны́нѣ что̀ добро̀, и҆лѝ что̀ красно̀; но є҆́же  жи́ти бра́тїи вкꙋ́пѣ: въ се́мъ бо гдⷭ҇ь ѡ҆бѣща̀ живо́тъ  вѣ́чный. 
Ѡ҆ ри́зѣ свое́й, и҆́же крі́ны се́льныѧ оу҆краша́ѧй,  повелѣва́етъ, ꙗ҆́кѡ не подоба́етъ пещи́сѧ. 
Сла́ва: Ст҃ы́мъ дх҃омъ, є҆динови́дною вино́ю, всѧ̑  содержа́тсѧ миропода́тельнѣ: бг҃ъ бо се́й є҆́сть,  ѻ҆ц҃ꙋ́ же и҆ сн҃ови є҆диносꙋ́щенъ госпо́дственнѣ. 
И҆ ны́нѣ, то́йже. 
Прокі́менъ, гла́съ и҃: Воцр҃и́тсѧ гдⷭ҇ь во вѣ́къ,  бг҃ъ тво́й сїѡ́не, въ ро́дъ и҆ ро́дъ. Сті́хъ: Хвалѝ  дꙋшѐ моѧ̀ гдⷭ҇а, восхвалю̀ гдⷭ҇а въ животѣ̀ мое́мъ.  Всѧ́кое дыха́нїе: и҆ Є҆ѵⷢ҇лїе воскрⷭ҇но оу҆́треннее.  Воскрⷭ҇нїе хрⷭ҇то́во. ѱало́мъ н҃. И҆ прѡ́чаѧ порѧ́дꙋ. 
Канѡ́нъ воскрⷭ҇нъ. Гла́съ и҃: 
Пѣ́снь а҃ 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ, и҆ раздѣли́въ мо́ре: і҆и҃лѧ же бѣглеца̀,  пѣшехо́дца сп҃сѐ, пѣ́снь бг҃ови воспѣва́юща. 
Припѣ́въ: Сла́ва гдⷭ҇и, ст҃о́мꙋ воскрⷭ҇нїю твоемꙋ̀. 
Всеси́льнꙋ хрⷭ҇то́вꙋ бж҃ествꙋ̀ ка́кѡ не диви́мсѧ; ѿ  страсте́й оу҆́бѡ всѣ̑мъ вѣ̑рнымъ, безстра́стїе и҆  нетлѣ́нїе точа́щꙋ, ѿ ребра́ же ст҃а́гѡ и҆сто́чникъ  безсме́ртїѧ и҆ска́пающꙋ, и҆ живо́тъ и҆з̾ гро́ба  присносꙋ́щный. 
Ꙗ҆́кѡ бл҃голѣ́пенъ жена́мъ а҆́гг҃лъ ны́нѣ ꙗ҆ви́сѧ,  свѣ́тлыѧ носѧ̀ ѡ҆́бразы є҆сте́ственныѧ невеще́ственныѧ  чистоты̀, зра́комъ же возвѣща́ѧ свѣ́тъ воскрⷭ҇нїѧ,  зовы́й: воскр҃се гдⷭ҇ь. 
Бг҃оро́диченъ: Пресла̑внаѧ возглаго́лашасѧ ѡ҆ тебѣ̀  въ родѣ́хъ родѡ́въ, бг҃а сло́ва во чре́вѣ вмѣ́щшаѧ,  чиста́ же пребы́вши бцⷣе мр҃і́е. тѣ́мже тѧ̀ всѝ  почита́емъ, сꙋ́щее по бз҃ѣ застꙋпле́нїе на́ше. 
Канѡ́нъ крⷭ҇товоскрⷭ҇нъ. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ: 
Взѧ́шасѧ врата̀ болѣ́зненнаѧ, и҆ оу҆жасо́шасѧ  вра́тницы а҆́довы, зрѧ́ще въ преиспѡ́днѣйшаѧ соше́дшаго,  и҆́же на высотѣ̀ всѣ́хъ превы́ше є҆стества̀. 
Оу҆диви́шасѧ чи́ни а҆́гг҃льстїи, зрѧ́ще на прⷭ҇то́лѣ  посажде́но ѻ҆́ч҃и, ѿпа́дшее є҆стество̀  человѣ́ческое, затворе́ное въ преиспо́днихъ землѝ. 
Чи́ни тѧ̀ а҆́гг҃льстїи и҆ человѣ́честїи,  безневѣ́стнаѧ мт҃и, хва́лѧтъ непреста́ннѡ: зижди́телѧ бо  си́хъ, ꙗ҆́кѡ млⷣнца на ѡ҆б̾ѧ́тїихъ твои́хъ носи́ла  є҆сѝ. 
И҆́нъ канѡ́нъ прест҃ѣ́й бцⷣѣ. 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑: 
Пречⷭ҇таѧ бцⷣе, вопло́щшеесѧ присносꙋ́щное и҆  пребж҃е́ственное сло́во, па́че є҆стества̀ ро́ждши,  пое́мъ тѧ̀. 
Гро́здъ тѧ̀ живоно́сенъ, всемі́рнагѡ и҆ска́пающъ  сла́дость сп҃се́нїѧ, дв҃а хрⷭ҇тѐ родѝ. 
Ро́дъ а҆да́мль, ко є҆́же па́че оу҆ма̀ бл҃же́нствꙋ,  тобо́ю возведе́нный бцⷣе, досто́йнѡ сла́витъ тѧ̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃ 
І҆рмо́съ: Оу҆твержде́й въ нача́лѣ нб҃са̀ ра́зꙋмомъ,  и҆ зе́млю на вода́хъ ѡ҆снова́вый, на ка́мени мѧ̀,  хрⷭ҇тѐ, за́повѣдей твои́хъ оу҆твердѝ, ꙗ҆́кѡ нѣ́сть  ст҃ъ, па́че тебѐ є҆ди́не чл҃вѣколю́бче. 
Ѡ҆сꙋжде́на бы́вша а҆да́ма вкꙋше́нїемъ грѣха̀, пло́ти  твоеѧ̀ сп҃си́тельною стрⷭ҇тїю ѡ҆правда́лъ є҆сѝ хрⷭ҇тѐ:  са́мъ бо непови́ненъ сме́ртнагѡ и҆скꙋ́са бы́лъ є҆сѝ  безгрѣ́шне. 
Воскрⷭ҇нїѧ свѣ́тъ возсїѧ̀ сꙋ́щымъ во тьмѣ̀, и҆  сѣ́ни сме́ртнѣй сѣдѧ́щымъ, бг҃ъ мо́й і҆и҃съ, и҆  свои́мъ бж҃ество́мъ крѣ́пкаго свѧза́въ, сегѡ̀ сосꙋ́ды  расхи́тилъ є҆́сть. 
Бг҃оро́диченъ: Херꙋві́мѡвъ и҆ серафі́мѡвъ превы́шши  ꙗ҆ви́ласѧ є҆сѝ бцⷣе: ты́ бо є҆ди́на прїѧ́ла є҆сѝ  невмѣсти́маго бг҃а въ твое́мъ чре́вѣ, нескве́рнаѧ:  тѣ́мже тѧ̀ вѣ́рнїи всѝ пѣ́сньми чⷭ҇таѧ,  оу҆бл҃жа́емъ. 
И҆́нъ І҆рмо́съ: Нбⷭ҇нагѡ крꙋ́га верхотво́рче гдⷭ҇и: 
Ѿве́ргшагосѧ пре́жде за́повѣди, гдⷭ҇и, и҆зринове́на  мѧ̀ ѿ тебѐ сотвори́лъ є҆сѝ, въ него́же воѡбрази́всѧ,  послꙋша́нїю же ꙾навы́къ, себѣ̀ па́ки назда́лъ꙾  наꙋчи́въ, къ себѣ̀ всели́лъ є҆сѝ распѧ́тїемъ. 
Премꙋ́дростїю всѧ̑ проꙋвѣ́дѣвый гдⷭ҇и, и҆ ра́зꙋмомъ  твои́мъ водрꙋзи́вый преиспѡ́днѧѧ, не не сподо́билъ є҆сѝ  снизхожде́нїемъ твои́мъ сло́ве бж҃їй, воскр҃си́ти, є҆́же  по ѡ҆́бразꙋ твоемꙋ̀. 
Бг҃оро́диченъ: Всели́всѧ въ дв҃ꙋ тѣле́снѣ гдⷭ҇и,  ꙗ҆ви́лсѧ є҆сѝ человѣ́кѡмъ, ꙗ҆́коже подоба́ше  ви́дѣти тебѐ: ю҆́же и҆ показа́лъ є҆сѝ ꙗ҆́кѡ  и҆́стиннꙋю бцⷣꙋ, и҆ вѣ́рныхъ помо́щницꙋ, є҆ди́не  чл҃вѣколю́бче. 
И҆́нъ І҆рмо́съ: Ты̀ є҆сѝ оу҆твержде́нїе: 
Да́ждь на́мъ по́мощь твои́ми мл҃твами всечⷭ҇таѧ,  прило́ги ѿража́ющи лю́тыхъ ѡ҆бстоѧ́нїй. 
Є҆́ѵѣ прама́тери ты̀ и҆справле́нїе была̀ є҆сѝ,  нача́льника жи́зни мі́рови, хрⷭ҇та̀ бцⷣе ро́ждши. 
Препоѧ́ши мѧ̀ си́лою всечⷭ҇таѧ, ꙗ҆́же вои́стиннꙋ бг҃а  ро́ждши пло́тїю, ѻ҆́ч҃ꙋю ѵ҆поста́снꙋю си́лꙋ. 
Пѣ́снь д҃ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Ты̀ врага̀ сꙋ́ща мѧ̀ ѕѣлѡ̀ возлюби́лъ є҆сѝ: ты̀  и҆стоща́нїемъ стра́ннымъ соше́лъ є҆сѝ на зе́млю,  бл҃гоꙋтро́бне сп҃се, послѣ́днѧгѡ моегѡ̀ досажде́нїѧ не  ѿве́ргсѧ, и҆ пребы́въ на высотѣ̀ пречⷭ҇тыѧ твоеѧ̀  сла́вы, пре́жде безче́ствованнаго просла́вилъ є҆сѝ. 
Кто̀ зрѧ̀ влⷣко, ны́нѣ не оу҆жаса́етсѧ, стрⷭ҇тїю  сме́рть разрꙋша́емꙋ; крⷭ҇то́мъ бѣжа́щее тлѣ́нїе, и҆  сме́ртїю а҆́дъ бога́тства и҆стощава́емый, бж҃е́ственною  си́лою тебѐ распѧ́тагѡ; чꙋ́дно дѣ́ло, чл҃вѣколю́бче! 
Бг҃оро́диченъ: Ты̀ вѣ̑рнымъ похвала̀ є҆сѝ  безневѣ́стнаѧ, ты̀ предста́тельнице, ты̀ и҆ прибѣ́жище  хрⷭ҇тїа́нъ, стѣна̀ и҆ приста́нище: къ сн҃ꙋ бо твоемꙋ̀  мольбы̑ но́сиши всенепоро́чнаѧ, и҆ сп҃са́еши ѿ бѣ́дъ,  вѣ́рою и҆ любо́вїю бцⷣꙋ чⷭ҇тꙋю тебѐ зна́ющихъ. 
И҆́нъ І҆рмо́съ: Оу҆слы́шахъ гдⷭ҇и. 
На крⷭ҇тѣ́ тѧ пригвозди́ша законопрестꙋ́пныхъ дѣ́ти,  хрⷭ҇тѐ бж҃е: и҆́мже сп҃слъ є҆сѝ ꙗ҆́кѡ бл҃гоꙋтро́бенъ,  сла́вѧщыѧ твоѧ̑ страда̑нїѧ. 
Воскр҃съ ѿ гро́ба, всѧ̑ совоскр҃си́лъ є҆сѝ сꙋ́щыѧ  во а҆́дѣ мє́ртвыѧ, и҆ просвѣти́лъ є҆сѝ ꙗ҆́кѡ  бл҃гоꙋтро́бенъ, сла́вѧщыѧ твоѐ воскрⷭ҇нїе. 
Бг҃оро́диченъ: Бг҃а, є҆го́же родила̀ є҆сѝ пречⷭ҇таѧ  мр҃і́е, того̀ молѝ дарова́ти рабѡ́мъ твои̑мъ  согрѣше́нїй проще́нїе. 
И҆́нъ І҆рмо́съ то́йже. 
Кла́съ возрасти́вшаѧ животво́рный, неѡра́ннаѧ ни́во,  подаю́щаго мі́рови жи́знь, бцⷣе, сп҃са́й пою́щыѧ тѧ̀. 
Бцⷣꙋ тѧ̀ всечⷭ҇таѧ, просвѣ́щшїисѧ всѝ  проповѣ́дꙋемъ: сл҃нце бо пра́вды родила̀ є҆сѝ  приснодв҃о. 
Ѡ҆чище́нїе да́рꙋй на́шымъ невѣ́дѣнїємъ, ꙗ҆́кѡ  безгрѣ́шенъ: и҆ оу҆мирѝ мі́ръ тво́й бж҃е, мл҃твами  ро́ждшїѧ тѧ̀. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ѡ҆дѣ́ѧтисѧ претерпѣ́лъ є҆сѝ въ багрѧни́цꙋ пре́жде  стрⷭ҇ти твоеѧ̀ сп҃се, порꙋга́емь, первозда́ннагѡ  покрыва́ѧ без̾ѡбра́зное ѡ҆бнаже́нїе: и҆ на́гъ  пригвозди́лсѧ є҆сѝ на крⷭ҇тѣ̀ пло́тїю, совлача́ѧ  хрⷭ҇тѐ, ри́зꙋ оу҆мерщвле́нїѧ. 
Ѿ пе́рсти сме́ртныѧ, ты̀ па́дшее моѐ па́ки назда́лъ  є҆сѝ сꙋщество̀, воскр҃съ: и҆ нестарѣ́ющеесѧ хрⷭ҇тѐ  оу҆стро́илъ є҆сѝ, ꙗ҆ви́въ па́ки ꙗ҆́коже ца́рскїй  ѡ҆́бразъ, нетлѣ́нїѧ жи́знь блиста́ющъ. 
Бг҃оро́диченъ: Мт҃рнее дерзнове́нїе, є҆́же къ сн҃ꙋ  твоемꙋ̀ и҆мꙋ́щи всечⷭ҇таѧ, сро́днагѡ промышле́нїѧ, є҆́же  ѡ҆ на́съ, не пре́зри, мо́лимсѧ: ꙗ҆́кѡ тебѐ и҆ є҆ди́нꙋ  хрⷭ҇тїа́не ко влⷣцѣ ѡ҆чище́нїе млⷭ҇тивнѡ предлага́емъ. 
И҆́нъ І҆рмо́съ: Просвѣтѝ на́съ: 
Наста́ви на́съ си́лою крⷭ҇та̀ твоегѡ̀ хрⷭ҇тѐ: тѣ́мъ  бо тебѣ̀ припа́даемъ, ми́ръ пода́ждь на́мъ  чл҃вѣколю́бче. 
Ѡ҆кормѝ живо́тъ на́шъ, ꙾ꙗ҆́кѡ пребл҃гі́й꙾бж҃е  на́шъ пою́щихъ твоѐ воста́нїе, и҆ ми́ръ пода́ждь на́мъ  чл҃вѣколю́бче. 
Бг҃оро́диченъ: Оу҆молѝ чⷭ҇таѧ, сн҃а твоего̀ и҆ бг҃а  на́шего, неискꙋсобра́чнаѧ мр҃і́е пречⷭ҇таѧ, є҆́же  низпосла́ти на́мъ вѣ̑рнымъ ве́лїю млⷭ҇ть. 
И҆́нъ І҆рмо́съ: Оу҆́тренююще, вопїе́мъ тѝ: 
Оу҆толѝ нестерпи́мꙋю бꙋ́рю страсте́й мои́хъ, ꙗ҆́же  бг҃а ро́ждшаѧ ѡ҆корми́телѧ и҆ гдⷭ҇а. 
Слꙋ́жатъ ржⷭ҇твꙋ̀ твоемꙋ̀ пречⷭ҇таѧ бцⷣе,  а҆́гг҃льстїи чи́нове, и҆ человѣ́кѡвъ собра́нїе. 
Мр҃і́е бцⷣе безневѣ́стнаѧ, оу҆пова̑нїѧ врагѡ́въ  ѡ҆сꙋетѝ, и҆ пою́щыѧ тѧ̀ возвеселѝ. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Дре́вомъ крѣ́пкѡ низложи́ мѧ началоѕло́бный: ты́ же  хрⷭ҇тѐ, возне́ссѧ на крⷭ҇тѣ̀, ꙾крѣпча́е꙾  крѣ́пльшаго низложи́лъ є҆сѝ, посрами́въ сего̀,  па́дшаго же воскр҃си́лъ є҆сѝ. 
Ты̀ оу҆ще́дрилъ є҆сѝ сїѡ́на, возсїѧ́вый ѿ гро́ба,  но́ваго вмѣ́стѡ ве́тхагѡ соверши́въ, ꙗ҆́кѡ  бл҃гоꙋтро́бенъ, бж҃е́ственною твое́ю кро́вїю: и҆ ны́нѣ  ца́рствꙋеши въ не́мъ во вѣ́ки, хрⷭ҇тѐ. 
Бг҃оро́диченъ: Да и҆зба́вимсѧ ѿ лю́тыхъ  прегрѣше́нїй, мольба́ми твои́ми бг҃ороди́тельнице  чⷭ҇таѧ, и҆ да оу҆лꙋчи́мъ пречⷭ҇таѧ бж҃е́ственное  сїѧ́нїе, и҆з̾ тебѐ неизрече́ннѡ воплоще́ннагѡ сн҃а  бж҃їѧ. 
И҆́нъ І҆рмо́съ: Мл҃твꙋ пролїю̀ ко гдⷭ҇ꙋ: 
Дла̑ни на крⷭ҇тѣ̀ распросте́рлъ є҆сѝ, и҆сцѣлѧ́ѧй  неꙋдержа́ннѡ просте́ртꙋю во є҆де́мѣ рꙋ́кꙋ  первозда́ннагѡ: и҆ твое́ю во́лею же́лчи вкꙋси́въ, и҆  сп҃слъ є҆сѝ хрⷭ҇тѐ ꙗ҆́кѡ си́ленъ, сла́вѧщыѧ твоѧ̑  страда̑нїѧ. 
Сме́рти и҆зба́витель вкꙋсѝ, дре́внѧгѡ ѡ҆сꙋжде́нїѧ,  ꙗ҆́кѡ да и҆ тлѣ́нїѧ ца́рство разрꙋши́тъ, и҆ во а҆́дскаѧ  сше́дъ, воскр҃се хрⷭ҇то́съ, и҆ сп҃сѐ ꙗ҆́кѡ си́ленъ  пою́щыѧ є҆гѡ̀ воскрⷭ҇нїе. 
Бг҃оро́диченъ: Не преста́й за ны̀ молѧ́щи пречⷭ҇таѧ  бцⷣе дв҃о, ꙗ҆́кѡ вѣ̑рнымъ оу҆твержде́нїе ты̀ є҆сѝ  наде́ждою твое́ю крѣпи́мсѧ, и҆ любо́вїю тѧ̀, и҆ и҆з̾  тебѐ воплоще́ннаго неизрече́ннѡ сла́вимъ. 
И҆́нъ І҆рмо́съ: Ри́зꙋ мнѣ̀ пода́ждь свѣ́тлꙋ: 
Хра́мъ тѧ̀ бж҃їй и҆ ковче́гъ, и҆ черто́гъ  ѡ҆дꙋшевле́нный, и҆ две́рь нбⷭ҇нꙋю, бцⷣе вѣ́рнїи  возвѣща́емъ. 
Тре́бищъ разрꙋши́тель ꙗ҆́кѡ бг҃ъ, бы́вшее ржⷭ҇тво̀  твоѐ мр҃і́е бг҃оневѣ́сто, покланѧ́емо є҆́сть со  ѻ҆ц҃е́мъ и҆ дх҃омъ. 
Сло́во бж҃їе тебѐ земны̑мъ, бцⷣе, показа̀ нбⷭ҇нꙋю  лѣ́ствицꙋ: тобо́ю бо къ на́мъ сни́де. 
Конда́къ, гла́съ и҃: Подо́бенъ: Ꙗ҆́кѡ нача́тки: 
Воскр҃съ и҆з̾ гро́ба, оу҆ме́ршыѧ воздви́глъ є҆сѝ,  и҆ а҆да́ма воскр҃си́лъ є҆сѝ, и҆ є҆́ѵа ликꙋ́етъ во  твое́мъ воскрⷭ҇нїи, мїрсті́и концы̀ торжествꙋ́ютъ, є҆́же  и҆з̾ ме́ртвыхъ воста́нїемъ твои́мъ, многомлⷭ҇тиве. 
І҆́косъ: А҆́дѡва ца́рствїѧ плѣни́вый, и҆ мє́ртвыѧ  воскреси́вый, долготерпѣли́ве, жєны̀ мѷронѡ́сицы  срѣ́тилъ є҆сѝ, вмѣ́стѡ печа́ли ра́дость принесы́й: и҆  а҆пⷭ҇лѡмъ твои̑мъ возвѣсти́лъ є҆сѝ побѣди́тєльнаѧ  сп҃се мо́й зна́мєнїѧ живода́телю, и҆ тва́рь  просвѣща́еши чл҃вѣколю́бче. сегѡ̀ ра́ди и҆ мі́ръ  сра́дꙋетсѧ, є҆́же и҆з̾ ме́ртвыхъ воста́нїю твоемꙋ̀  многомлⷭ҇тиве. 
Пѣ́снь з҃ 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Сла́вное и҆стоща́нїе, бж҃е́ственное бога́тство твоеѧ̀  нищеты̀ хрⷭ҇тѐ, оу҆дивлѧ́етъ а҆́гг҃лы, на крⷭ҇тѣ̀  зрѧ́щыѧ тѧ̀ пригвожда́ема, за є҆́же сп҃стѝ вѣ́рою  зовꙋ́щыѧ: бл҃гослове́нъ є҆сѝ бж҃е ѻ҆тє́цъ на́шихъ. 
Бж҃е́ственнымъ твои́мъ соше́ствїемъ свѣ́та  и҆спо́лнилъ є҆сѝ преиспѡ́днѧѧ, и҆ тьма̀ прогна́на  бы́сть пре́жде гонѧ́щаѧ. ѿню́дꙋже воскр҃со́ша и҆̀же ѿ  вѣ́ка ю҆́зницы, зовꙋ́ще: бл҃гослове́нъ бг҃ъ ѻ҆тє́цъ  на́шихъ. 
Трⷪ҇ченъ: Всѣ̑мъ оу҆́бѡ гдⷭ҇а, ꙾є҆ди́наго же  є҆ди́номꙋ꙾є҆ди́номꙋ же то́чїю є҆диноро́дномꙋ сн҃ꙋ  правосла́внѡ ѻ҆ц҃а̀, бг҃осло́вѧще тѧ̀ возвѣща́емъ, и҆  є҆ди́наго вѣ́дѧще ѿ тебѐ и҆сходѧ́ща дх҃а пра́ваго,  соесте́ственна и҆ соприсносꙋ́щна. 
И҆́нъ І҆рмо́съ: Ѿ і҆ꙋде́и доше́дше: 
Сп҃се́нїе содѣ́лалъ є҆сѝ посредѣ̀ вселе́нныѧ,  прⷪ҇ро́чески бж҃е: на дре́во бо вознесе́нъ бы́въ, всѧ̑  призва́лъ є҆сѝ вѣ́рою зовꙋ́щыѧ: ѻ҆тє́цъ на́шихъ бж҃е  бл҃гослове́нъ є҆сѝ. 
Воскр҃съ ѿ гро́ба, ꙗ҆́коже ѿ сна̀ ще́дре, всѣ́хъ  и҆зба́вилъ є҆сѝ ѿ тлѝ, тва́рь же оу҆вѣрѧ́етсѧ  а҆пⷭ҇лы проповѣ́дающими воста́нїе: ѻ҆тцє́въ бж҃е  бл҃гослове́нъ є҆сѝ. 
Бг҃оро́диченъ: Равнодѣ́тельное ро́ждшемꙋ,  равноси́льное сло́во и҆ соприсносꙋ́щное, во оу҆тро́бѣ  дв҃ы, ѻ҆ц҃а̀ бл҃говоле́нїемъ, и҆ дх҃а, созида́етсѧ:  ѻ҆тцє́въ на́шихъ бж҃е бл҃гослове́нъ є҆сѝ. 
И҆́нъ І҆рмо́съ то́йже. 
Ѿ дв҃ственныхъ ложе́снъ вопло́щьсѧ, ꙗ҆ви́лсѧ є҆сѝ  на сп҃се́нїе на́ше. тѣ́мже твою̀ мт҃рь вѣ́дѧще бцⷣꙋ  правосла́внѡ зове́мъ: ѻ҆тцє́въ бж҃е бл҃гослове́нъ  є҆сѝ. 
Же́злъ прорасти́ла є҆сѝ дв҃о, ѿ ко́рене і҆ессе́ова  всебл҃же́ннаѧ, пло́дъ цвѣтоносѧ́щи сп҃си́тельный,  вѣ́рою сн҃ꙋ твоемꙋ̀ зовꙋ́щымъ: ѻ҆тцє́въ бж҃е  бл҃гослове́нъ є҆сѝ. 
Премꙋ́дрости и҆спо́лни всѣ́хъ и҆ си́лы бж҃е́ственныѧ,  ѵ҆поста́снаѧ премꙋ́дросте вы́шнѧгѡ, бцⷣею, вѣ́рою  тебѣ̀ пою́щихъ: ѻ҆тцє́въ на́шихъ бж҃е бл҃гослове́нъ  є҆сѝ. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
І҆и҃сова бж҃ества̀ пребж҃е́ственнаѧ си́ла, въ на́съ  бг҃олѣ́пнѡ возсїѧ́ла є҆́сть: пло́тїю во вкꙋ́шъ за  всѣ́хъ сме́рть крⷭ҇тнꙋю, разрꙋшѝ а҆́довꙋ крѣ́пость.  є҆го́же непреста́ннѡ дѣ́ти бл҃гослови́те, сщ҃е́нницы  воспо́йте, лю́дїе превозноси́те во всѧ̑ вѣ́ки. 
Распны́йсѧ воста̀, великовы́йный падѐ, пады́й и҆  сокрꙋше́нный и҆спра́висѧ, тлѧ̀ ѿве́ржена бы́сть, и҆  нетлѣ́нїе процвѣтѐ: жи́знїю во ме́ртвенное поже́рто  бы́сть. дѣ́ти бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Трⷪ҇ченъ: Трисвѣ́тлое бж҃ество̀, є҆ди́нꙋ сїѧ́ющее  зарю̀ ѿ є҆ди́нагѡ трїѷпоста́снагѡ є҆стества̀,  роди́телѧ безнача́льна: є҆диноесте́ственно же сло́во  ѻ҆ц҃ꙋ̀, и҆ сца́рствꙋющаго є҆диносꙋ́щнаго дх҃а, дѣ́ти  бл҃гослови́те, сщ҃е́нницы воспо́йте, лю́дїе превозноси́те  во всѧ̑ вѣ́ки. 
И҆́нъ І҆рмо́съ: Побѣди́тели мꙋчи́телѧ: 
На дре́вѣ рꙋ́цѣ мнѣ̀ просте́ршаго ѡ҆бнаже́нномꙋ,  призыва́юща мѧ̀, свое́ю бл҃гоѡбра́зною согрѣ́ѧти  нагото́ю: бл҃гослови́те всѧ̑ дѣла̀ гдⷭ҇нѧ, и҆  превозноси́те є҆го̀ во вѣ́ки. 
И҆з̾ преиспо́днѧгѡ а҆́да возне́сша мѧ̀ па́дшаго, и҆  высокопресто́льною сла́вою роди́телѧ поче́тшаго:  бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те  є҆го̀ во вѣ́ки. 
Бг҃оро́диченъ: А҆да́ма дв҃о, па́дшагѡ оу҆́бѡ  ꙗ҆ви́ласѧ є҆сѝ дщѝ, бг҃а же мт҃и, ѡ҆бнови́вшагѡ моѐ  сꙋщество̀: є҆го́же пое́мъ всѧ̑ дѣла̀ ꙗ҆́кѡ гдⷭ҇а, и҆  превозно́симъ во всѧ̑ вѣ́ки. 
И҆́нъ І҆рмо́съ: Цр҃ѧ̀ нбⷭ҇наго: 
Сопроти́вныхъ разжжє́нныѧ и҆ пламенови̑дныѧ на на́съ  оу҆гасѝ стрѣ́лы: ꙗ҆́кѡ да пое́мъ тѧ̀ во всѧ̑ вѣ́ки. 
Преесте́ственнѣ содѣ́телѧ и҆ сп҃са, бг҃а сло́ва  родила̀ є҆сѝ дв҃о: тѣ́мже тѧ̀ пое́мъ, и҆ превозно́симъ  во всѧ̑ вѣ́ки. 
Просвѣти́тельнꙋю тѧ̀, и҆ златоза́рнꙋю, все́льшїйсѧ въ  тѧ̀ свѣ́тъ непристꙋ́пный дв҃о, показа̀ свѣщꙋ̀ во всѧ̑  вѣ́ки. 
Та́же пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: Съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ  велича́ютъ. 
Бж҃е́ственнымъ и҆ безнача́льнымъ є҆стество́мъ про́стъ  сы́й, сложи́лсѧ є҆сѝ прїѧ́тїемъ пло́ти, въ тебѣ̀  само́мъ сїю̀ соста́вивъ сло́ве бж҃їй, и҆ пострада́въ  ꙗ҆́кѡ человѣ̑къ, пребы́лъ є҆сѝ кромѣ̀ страсте́й  ꙗ҆́кѡ бг҃ъ. тѣ́мже тѧ̀ во двою̀ сꙋщєствꙋ̀  нераздѣ́льнѡ и҆ неслїѧ́ннѡ велича́емъ. 
Ѻ҆ц҃а̀ по сꙋществꙋ̀ бж҃е́ственномꙋ, ꙗ҆́коже  є҆стество́мъ бы́въ человѣ́къ, ре́клъ є҆сѝ бг҃а  вы́шнїй рабѡ́мъ снизходѧ̀, воскр҃съ ѿ гро́ба,  бл҃года́тїю ѻ҆ц҃а̀ земнорѡ́днымъ поло́жъ, и҆́же по  є҆стествꙋ̀ бг҃а же и҆ влⷣкꙋ, съ ни́мже тѧ̀ всѝ  велича́емъ. 
Бг҃оро́диченъ: Ꙗ҆ви́ласѧ є҆сѝ, ѽ дв҃о мт҃и бж҃їѧ,  па́че є҆стества̀ ро́ждши пло́тїю бг҃а сло́ва, є҆го́же  ѻ҆ц҃ъ ѿры́гнꙋ ѿ се́рдца своегѡ̀ пре́жде всѣ́хъ  вѣ̑къ, ꙗ҆́кѡ бл҃гъ, є҆го́же ны́нѣ и҆ тѣле́съ  превы́шша разꙋмѣ́емъ, а҆́ще и҆ въ тѣ́ло ѡ҆блече́сѧ. 
И҆́нъ І҆рмо́съ: Оу҆страши́сѧ: 
Бж҃їѧ тѧ̀ є҆стество́мъ оу҆́бѡ сн҃а, зача́таго во  оу҆тро́бѣ свѣ́мы бг҃ома́тере, и҆ бы́вшаго на́съ ра́ди  человѣ́ка, и҆ зрѧ́ще тѧ̀ на крⷭ҇тѣ̀ є҆стество́мъ  оу҆́бѡ стра́ждꙋща человѣ́ческимъ, безстрⷭ҇тна же ꙗ҆́кѡ  бг҃а пребыва́юща велича́емъ. 
Разрꙋши́сѧ тьма̀ дрѧ́хлаѧ, ѿ а҆́да бо возсїѧ̀ сл҃нце  пра́вды хрⷭ҇то́съ, землѝ просвѣща́ѧ всѧ̑ концы̀, сїѧ́ѧ  бж҃ества̀ свѣ́томъ, нбⷭ҇ный человѣ́къ, бг҃ъ земны́й:  є҆го́же во двою̀ є҆стєствꙋ̀ велича́емъ. 
Напрѧзѝ, и҆ оу҆спѣва́й, и҆ ца́рствꙋй, сн҃е  бг҃ома́тере, і҆сма́ильтєскїѧ лю́ди покарѧ́ѧ, борю́щыѧ  ны̀, ꙗ҆́кѡ ѻ҆рꙋ́жїе непобѣди́мое, приходѧ́щымъ къ  тебѣ̀ крⷭ҇тъ съ копїе́мъ да́рꙋѧ. 
И҆́нъ І҆рмо́съ: Вои́стиннꙋ бцⷣꙋ: 
Ра́дости и҆ весе́лїѧ и҆спо́лнь є҆́сть па́мѧть твоѧ̀,  пристꙋпа́ющымъ и҆сцѣлє́нїѧ точа́щи, и҆ бл҃гоче́стнѡ  бцⷣꙋ тѧ̀ возвѣща́ющымъ. 
Ѱалмы̀ тѧ̀ воспѣва́емъ бл҃года́тнаѧ, и҆ немо́лчнѡ,  є҆́же ра́дꙋйсѧ, прино́симъ: ты́ бо и҆сточи́ла є҆сѝ  всѣ̑мъ ра́дость. 
Красе́нъ бг҃оро́дице прорастѐ пло́дъ тво́й, не тлѝ  причаща́ющымсѧ хода́тайственъ, но жи́зни, вѣ́рою тѧ̀  велича́ющымъ. 
По катава́сїи є҆ктенїа̀ ма́лаѧ. 
Та́же, Ст҃ъ гдⷭ҇ь бг҃ъ на́шъ. Посе́мъ  є҆ѯапостїла́рїй. 
На хвали́техъ стїхи̑ры воскрⷭ҇ны, гла́съ и҃: 
Сті́хъ: Сотвори́ти въ ни́хъ сꙋ́дъ напи́санъ: сла́ва  сїѧ̀ бꙋ́детъ всѣ̑мъ прпⷣбнымъ є҆гѡ̀. 
Гдⷭ҇и, а҆́ще и҆ сꙋди́лищꙋ предста́лъ є҆сѝ ѿ  пїла́та сꙋди́мый, но не ѿстꙋпи́лъ є҆сѝ ѿ прⷭ҇то́ла  со ѻ҆ц҃е́мъ сѣдѧ̀: и҆ воскр҃съ и҆з̾ ме́ртвыхъ, мі́ръ  свободи́лъ є҆сѝ ѿ рабо́ты чꙋжда́гѡ, ꙗ҆́кѡ ще́дръ и҆  чл҃вѣколю́бецъ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Гдⷭ҇и, ѻ҆рꙋ́жїе на дїа́вола крⷭ҇тъ тво́й да́лъ є҆сѝ  на́мъ: трепе́щетъ бо и҆ трѧсе́тсѧ, не терпѧ̀ взира́ти на  си́лꙋ є҆гѡ̀: ꙗ҆́кѡ мє́ртвыѧ возставлѧ́етъ, и҆ сме́рть  оу҆празднѝ. сегѡ̀ ра́ди покланѧ́емсѧ погребе́нїю  твоемꙋ̀ и҆ воста́нїю. 
Сті́хъ: Хвали́те є҆го̀ на си́лахъ є҆гѡ̀, хвали́те  є҆го̀ по мно́жествꙋ вели́чествїѧ є҆гѡ̀. 
Гдⷭ҇и, а҆́ще и҆ ꙗ҆́кѡ ме́ртва во гро́бѣ і҆ꙋдє́и  положи́ша: но ꙗ҆́кѡ цр҃ѧ̀ спѧ́ща во́ини тѧ̀ стрежа́хꙋ,  и҆ ꙗ҆́кѡ живота̀ сокро́вище, печа́тїю печа́таша: но  воскрⷭ҇лъ є҆сѝ, и҆ по́далъ є҆сѝ нетлѣ́нїе дꙋша́мъ  на́шымъ. 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. 
А҆́гг҃лъ тво́й гдⷭ҇и, воскрⷭ҇нїе проповѣ́давый,  стра̑жи оу҆́бѡ оу҆страшѝ, жена́мъ же возгласѝ  глаго́лѧ: что̀ и҆́щете жива́гѡ съ ме́ртвыми; воскр҃се  бг҃ъ сы́й, и҆ вселе́ннѣй жи́знь дарова̀. 
И҆́ны стїхи̑ры а҆натѡ́лїевы, гла́съ то́йже. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
Пострада́лъ є҆сѝ крⷭ҇то́мъ, безстрⷭ҇тный  бж҃ество́мъ, погребе́нїе прїѧ́лъ є҆сѝ тридне́вное, да  на́съ свободи́ши ѿ рабо́ты вра́жїѧ, и҆ ѡ҆безсме́ртивъ  ѡ҆животвори́ши на́съ хрⷭ҇тѐ бж҃е, воскрⷭ҇нїемъ твои́мъ  чл҃вѣколю́бче. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а. 
Покланѧ́юсѧ, и҆ сла́влю, и҆ воспѣва́ю хрⷭ҇тѐ твоѐ  и҆з̾ гро́ба воскрⷭ҇нїе, и҆́мже свободи́лъ є҆сѝ на́съ  ѿ а҆́довыхъ нерѣши́мыхъ оу҆́зъ: и҆ дарова́лъ є҆сѝ  мі́рови ꙗ҆́кѡ бг҃ъ жи́знь вѣ́чнꙋю, и҆ ве́лїю млⷭ҇ть. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Жизнопрїе́мнагѡ твоегѡ̀ гро́ба стрегꙋ́ще  законопрестꙋ́пнїи, съ кꙋстѡді́ею запеча́таша тогда̀: ты́  же ꙗ҆́кѡ безсме́ртенъ бг҃ъ и҆ всеси́ленъ, воскрⷭ҇лъ  є҆сѝ тридне́венъ. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Доше́дшꙋ тѝ во врата̀ а҆́дѡва, гдⷭ҇и, и҆ сїѧ̑  сокрꙋши́вшꙋ, плѣ́нникъ си́це вопїѧ́ше: кто̀ се́й  є҆́сть, ꙗ҆́кѡ не ѡ҆сꙋжда́етсѧ въ преиспо́днихъ землѝ,  но и҆ ꙗ҆́кѡ сѣ́нь разрꙋшѝ сме́ртное оу҆зи́лище;  прїѧ́хъ того̀ ꙗ҆́кѡ ме́ртва, и҆ трепе́щꙋ ꙗ҆́кѡ бг҃а.  всеси́льне поми́лꙋй на́съ. 
Сла́ва, стїхи́ра є҆ѵⷢ҇льскаѧ. И҆ ны́нѣ,  бг҃оро́диченъ: Пребл҃гослове́нна є҆сѝ бцⷣе дв҃о:  Славосло́вїе вели́кое. 
Та́же, тропа́рь воскрⷭ҇нъ: 
Воскр҃съ и҆з̾ гро́ба, и҆ оу҆́зы растерза́лъ є҆сѝ  а҆́да, разрꙋши́лъ є҆сѝ ѡ҆сꙋжде́нїе сме́рти гдⷭ҇и, всѧ̑  ѿ сѣте́й врага̀ и҆зба́вивый: ꙗ҆ви́вый же себѐ  а҆пⷭ҇лѡмъ твои̑мъ, посла́лъ є҆сѝ ѧ҆̀ на про́повѣдь, и҆  тѣ́ми ми́ръ тво́й по́далъ є҆сѝ вселе́ннѣй, є҆ди́не  многомлⷭ҇тиве. 
Та́же є҆ктенїѝ: и҆ ѿпꙋ́стъ. 
На лїтꙋргі́и бл҃жє́нны, гла́съ и҃: 
Помѧнѝ на́съ, хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ є҆ди́не ще́дре, нбⷭ҇номꙋ црⷭ҇твїю твоемꙋ̀. 
Сті́хъ: Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Слы́ши а҆да́ме, и҆ ра́дꙋйсѧ со є҆́ѵою: ꙗ҆́кѡ  ѡ҆бнажи́вый пре́жде ѻ҆боѧ̑, и҆ пре́лестїю взе́мъ ва́съ  плѣ́нники, крⷭ҇то́мъ хрⷭ҇то́вымъ оу҆праздни́сѧ. 
Сті́хъ: Бл҃же́ни миротво́рцы, ꙗ҆́кѡ ті́и сы́нове  бж҃їи нарекꙋ́тсѧ. 
На дре́вѣ пригвожде́нъ бы́въ сп҃се на́шъ во́лею,  ꙗ҆́же ѿ дре́ва клѧ́твы а҆да́ма и҆зба́вилъ є҆сѝ,  воздаѧ̀ ꙗ҆́кѡ ще́дръ є҆́же по ѡ҆́бразꙋ, и҆ ра́йское  селе́нїе. 
Сті́хъ: Бл҃же́ни и҆згна́ни пра́вды ра́ди. ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Дне́сь хрⷭ҇то́съ воскр҃съ ѿ гро́ба, всѣ̑мъ  вѣ̑рнымъ подаѧ̀ нетлѣ́нїе, и҆ ра́дость ѡ҆бновлѧ́етъ  мѷроно́сицамъ по стрⷭ҇ти и҆ воскрⷭ҇нїи. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Ра́дꙋйтесѧ мꙋ̑дрыѧ жєны̀ мѷронѡ́сицы, пє́рвыѧ  хрⷭ҇то́во воскрⷭ҇нїе ви́дѣвшѧ, и҆ є҆го̀ возвѣсти́вшѧ  а҆пⷭ҇лѡмъ, всегѡ̀ мі́ра воззва́нїе. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Дрꙋ́зи хрⷭ҇тѡ́вы а҆пⷭ҇ли ꙗ҆́вльшесѧ, сопресто́льни  є҆гѡ̀ сла́вѣ бы́ти и҆мꙋ́ще, со дерзнове́нїемъ томꙋ̀  на́мъ предста́ти, ꙗ҆́кѡ оу҆ч҃нцы̀ є҆гѡ̀ моли́тесѧ. 
Сла́ва, трⷪ҇ченъ: Безнача́льнаѧ трⷪ҇це, нераздѣ́льное  сꙋщество̀, сопрⷭ҇то́льнаѧ є҆ди́нице, є҆диноче́стнаѧ  сла́вою, пренача́льное є҆стество̀ и҆ црⷭ҇тво, сп҃са́й  и҆̀же вѣ́рою воспѣва́ющихъ тѧ̀. 
И҆ ны́нѣ, бг҃оро́диченъ: Ра́дꙋйсѧ, бж҃їе простра́нное  вмѣсти́лище: ра́дꙋйсѧ, ковче́же но́вагѡ завѣ́та:  ра́дꙋйсѧ, рꙋ́чко, и҆з̾ неѧ́же ма́нна всѣ̑мъ даде́сѧ  нбⷭ҇наѧ. 
Прокі́менъ, гла́съ и҃: Помоли́тесѧ, и҆ воздади́те  гдⷭ҇еви бг҃ꙋ на́шемꙋ. Сті́хъ: Вѣ́домъ во і҆ꙋде́и бг҃ъ,  во і҆и҃ли ве́лїе и҆́мѧ є҆гѡ̀. А҆ллилꙋ́їа: Прїиди́те,  возра́дꙋемсѧ гдⷭ҇еви, воскли́кнемъ бг҃ꙋ сп҃си́телю  на́шемꙋ. Сті́хъ: Предвари́мъ лицѐ є҆гѡ̀ во  и҆сповѣ́данїи, и҆ во ѱалмѣ́хъ воскли́кнемъ є҆мꙋ̀. 


Въ недѣ́лю ве́чера, 
на Гдⷭ҇и воззва́хъ, стїхи̑ры покаѧ́нны, гла́съ и҃. 
Подо́бенъ: Гдⷭ҇и, а҆́ще и҆ сꙋди́лище: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Гдⷭ҇и, прише́дый въ мі́ръ грѣ́шники призва́ти, и҆  разбо́йники, и҆ мытарѧ̀, и҆ блꙋдни́цꙋ, и҆ блꙋ́днаго  прїе́мый: па́че всѣ́хъ менѐ согрѣши́вшаго тебѣ̀,  хрⷭ҇тѐ мо́й, и҆ ника́коже ктомꙋ̀ ка́ющасѧ,  чл҃вѣколю́бнѣ призовѝ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Гдⷭ҇и, и҆́же ѿ мытаре́й па́стыри цр҃кви твое́й  поставле́й, и҆ и҆́же то́й пре́жде гони́телѧ, ны́нѣ  застꙋ́пника содѣ́лавъ: и҆ менѐ тѣ́хъ мл҃твами твоѐ  ѻ҆вча̀ покажѝ, сп҃се, и҆ да не въ снѣ́дь чꙋжде́мꙋ  непотре́бный бꙋ́дꙋ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Пла́чи ѻ҆каѧ́ннаѧ дꙋшѐ, пре́жде конца̀, и҆ бг҃ꙋ  прилѣпи́сѧ, зовꙋ́щи є҆мꙋ̀ ѿ се́рдца и҆ стена́ньми, ѽ  всескве́рнаѧ, согрѣши́хъ тѝ хрⷭ҇тѐ, не гнꙋша́йсѧ  менѐ, молю́сѧ, но ѡ҆брати́въ мѧ̀ ꙗ҆́кѡ млⷭ҇тивъ, и҆  проще́нїѧ сподо́би. 
Та́же мине́и стїхи̑ры ст҃о́мꙋ, а҆́ще и҆́мать. А҆́ще  нѣ́сть мине́и, и҆́ны стїхи̑ры, безплѡ́тнымъ ст҃ы̑мъ  а҆́гг҃лѡмъ, подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Гдⷭ҇и, безпло́тныхъ собо́ри непреста́ннѡ сла́вѧтъ тѧ̀,  твоеѧ̀ наслажда́ющесѧ красоты̀, и҆ неизрече́нною  добро́тою, и҆ трисо́лнечными лꙋча́ми бога́тнѡ ѡ҆зарѧ́еми:  и҆́хже мл҃твами и҆ предста́тельствомъ, сп҃се, сп҃сѝ  дꙋ́шы на́шѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Гдⷭ҇и, всесли̑чныѧ ли́ки а҆́гг҃льскїѧ, ты̀ поста́вилъ  є҆сѝ всеси́льнымъ твои́мъ сло́вомъ, и҆ прест҃ы́мъ  твои́мъ дх҃омъ, неѿпа́дающими зарѧ́ми сїѧ́нїе  дарова́въ. и҆́хже мольба́ми и҆ предста́тельствы, сп҃се,  сп҃сѝ дꙋ́шы на́шѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Гдⷭ҇и, серафі́ми воспѣва́ютъ тѧ̀, и҆ вла̑сти, и҆  а҆́гг҃ли, нача̑ла, гдⷭ҇ьствїѧ, прⷭ҇то́ли и҆ си̑лы, и҆  а҆рха́гг҃ли, и҆ херꙋві́ми стра́шнїи хвале́нїе тебѣ̀  прино́сѧтъ: и҆́хже мольба́ми и҆ предста́тельствы, сп҃се,  сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: Всегда̀ творца̀  а҆́зъ тва́рь ѡ҆скорблѧ́ю и҆ прогнѣвлѧ́ю, да́ждь мѝ  и҆справле́нїе, ѻ҆трокови́це, пре́жде того̀ премѣни́вши,  и҆ по́мощїю твое́ю къ дѣлѡ́мъ оу҆гѡ́днымъ возста́ви,  ꙗ҆́кѡ да оу҆лꙋчꙋ̀ сп҃се́нїе и҆ ѡ҆ставле́нїе. 
Та́же, Свѣ́те ти́хїй: Прокі́менъ днѐ: и҆ Сподо́би  гдⷭ҇и, въ ве́черъ се́й: 
На стїхо́внѣ стїхи̑ры покаѧ́нны, гла́съ и҃: 
Тебѐ цр҃ѧ̀ и҆ влⷣкꙋ, а҆́гг҃ли непреста́ннѡ  воспѣва́ютъ, а҆́зъ же тѝ припа́даю, ꙗ҆́кѡ мыта́рь  зовы́й: бж҃е, ѡ҆чи́сти мѧ̀, и҆ поми́лꙋй мѧ̀. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Безсме́ртна сꙋ́щи дꙋшѐ моѧ̀, волна́ми жите́йскими не  покрыва́йсѧ, но возни́кни вопїю́щи къ своемꙋ̀  бл҃года́телю: бж҃е, ѡ҆чи́сти мѧ̀, и҆ сп҃си́ мѧ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нцы гдⷭ҇ни, всѧ́ко мѣ́сто ѡ҆свѧща́ете, и҆ всѧ́къ  недꙋ́гъ оу҆врачꙋ́ете: и҆ ны́нѣ моли́тесѧ, и҆зба́витисѧ  ѿ сѣ́тей вра́жїихъ дꙋша́мъ на́шымъ, мо́лимъ вы̀. 
Сла́ва, и҆ ны́нѣ, бг҃оро́диченъ: А҆рха́гг҃ла  гаврїи́ла гла́съ воспрїи́мше, рце́мъ: ра́дꙋйсѧ мт҃и  бж҃їѧ, ꙗ҆́же жизнода́вца хрⷭ҇та̀ мі́рꙋ ро́ждши. 
Та́же, Ны́нѣ ѿпꙋща́еши: И҆ Трист҃о́е. По Ѻ҆́ч҃е  на́шъ: тропа́рь, є҆ктенїа̀, и҆ ѿпꙋ́стъ. 
Въ недѣ́лю на повече́рїи, 
канѡ́нъ прест҃ѣ́й бцⷣѣ. Гла́съ и҃: 
Пѣ́снь а҃ 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ и҆ раздѣли́въ мо́ре: і҆и҃лѧ же бѣглеца̀,  пѣшехо́дца сп҃сѐ, пѣ́снь бг҃ови воспѣва́юща. 
Припѣ́въ: Прест҃а́ѧ бцⷣе, сп҃сѝ на́съ. 
Пресла̑внаѧ ѡ҆ тебѣ̀ возглаго́лашасѧ, пречⷭ҇таѧ,  вѣ́рныхъ сла́ва є҆ди́на бы́вша. тѣ́мже бꙋ́дꙋщїѧ сла́вы  прича́стника мѧ̀ покажѝ твои́ми мл҃твами, сла́вѧщаго  тѧ̀, прест҃а́ѧ дв҃о всепѣ́таѧ. 
Бл҃гослове́нъ пло́дъ, пречⷭ҇таѧ, чре́ва твоегѡ̀,  и҆́мже земні́и всѝ клѧ́твы и҆зба́вихомсѧ,  бл҃гослове́ннаѧ всечⷭ҇таѧ. ѽ несказа́ннагѡ чꙋдесѐ,  недоꙋмѣ́ннагѡ слы́шанїѧ, всѣ́хъ же вѣ́рныхъ сп҃се́нїѧ! 
Сла́ва: А҆́гг҃лъ мо́литъ тѧ̀, гдⷭ҇и, мно́жество  всегда̀: оу҆ч҃нкъ собо́ръ, и҆ прⷪ҇рѡ́къ, сослѡ́вїѧ  мч҃нкъ, и҆ прпⷣбныхъ твои́хъ: бцⷣы ра́ди грѣхѡ́въ  проще́нїе да́рꙋй на́мъ, ꙗ҆́кѡ чл҃вѣколю́бецъ. 
И҆ ны́нѣ: Тебѐ пречⷭ҇тꙋю, ю҆́же въ ложесна́хъ  прїе́мшꙋю ѻ҆́гнь нестерпи́мый, молю̀ вѣ́рою: гее́нны  ѻ҆гнѧ̀ и҆зба́вити мѧ̀ и҆ и҆схити́ти, и҆ вѣ́чнꙋющагѡ  мꙋче́нїѧ свободи́ти твои́ми бл҃гопрїѧ́тными мл҃твами. 
Пѣ́снь г҃ 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Чи́стагѡ житїѧ̀ ѿпа́дъ пречⷭ҇таѧ, приложи́хсѧ  скотѡ́мъ, и҆ ѡ҆сꙋжде́нъ ве́сь бы́хъ: ꙗ҆́же сꙋдїю̀  ро́ждшаѧ, всѧ́кагѡ ѡ҆сꙋжде́нїѧ и҆зба́ви, и҆ сп҃си́ мѧ. 
Стена̑нїѧ чⷭ҇таѧ, и҆ дꙋше́внꙋю сле́зꙋ, и҆ при́сное мѝ  оу҆миле́нїе пода́ждь ѻ҆трокови́це: ꙗ҆́кѡ да пла́чꙋ  ѡ҆держа́щїѧ мѧ̀ стра́сти ѿ невнѧ́тїѧ, бг҃обл҃года́тнаѧ. 
Сла́ва: Нбⷭ҇нїи чи́нове, слꙋже́бнїи дꙋ́си, собо́ръ  прⷪ҇рѡ́къ и҆ а҆пⷭ҇лъ, и҆ мч҃нкъ твои́хъ мо́лѧтъ тѧ̀  непреста́ннѡ ще́дре: лю́демъ твои̑мъ да́рꙋй прегрѣше́нїй  ѡ҆ставле́нїе. 
И҆ ны́нѣ: Млⷭ҇рдїѧ мѧ̀ бж҃е́ственнагѡ, ꙗ҆́кѡ  млⷭ҇тива пречⷭ҇таѧ, ны́нѣ сподо́бити оу҆молѝ  млⷭ҇рдаго: нра́вы бо немлⷭ҇тивы немлⷭ҇рднѡ стѧжа́въ,  вѣ́чномꙋ ѻ҆гню̀ досто́инъ бы́хъ. 
Пѣ́снь д҃ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Лꙋка́вое грѣхѡ́въ мои́хъ рꙋкописа́нїе раздерѝ  пречⷭ҇таѧ, бж҃е́ственнымъ копїе́мъ, пробо́дшимъ  бж҃е́ствєннаѧ ре́бра, вочл҃вѣ́читисѧ и҆з̾ тебѐ  восхотѣ́вшагѡ: и҆ молѝ сего̀, въ кни́зѣ мѧ̀  сп҃се́нныхъ написа́ти, безꙋ́мнѡ ѿ негѡ̀  оу҆дали́вшагосѧ. 
Да гла́сы бл҃года́рственными сла́влю тѧ̀, да любо́вїю  бж҃е́ственною велича́ю тѧ̀, пренепоро́чнаѧ: є҆́же  вели́кимъ твои́мъ ржⷭ҇тво́мъ, всѧ̑ оу҆дали́вшыѧсѧ  возвели́чивши, вельмѝ оу҆дали́вшагосѧ и҆ лю́тѣ  па́дшаго мѧ̀, проще́нїѧ бж҃е́ственнагѡ сподо́би. 
Сла́ва: Зако́ны въ тебѣ̀ и҆спраздни́шасѧ є҆стества̀,  па́че бо є҆стества̀ бг҃а сло́ва родила̀ є҆сѝ. тѣ́мже  тѧ̀ вѣ́рою молю̀, пренепоро́чнаѧ: па́че є҆стества̀  человѣ́ческагѡ мно́гѡ согрѣ́шша, и҆ бг҃а оу҆да́льшасѧ,  ѡ҆бра́щшагосѧ сп҃сѝ мл҃твами твои́ми. 
И҆ ны́нѣ: Вра́гъ оу҆́бѡ грѣхо́вными стрѣла́ми  дꙋ́шꙋ мою̀ всю̀ оу҆ѧзвѝ, и҆ ѡ҆сквернѝ сластьмѝ моѐ  се́рдце, и҆ ѿ пꙋтѝ ѿведѐ пра́вагѡ. сегѡ̀ ра́ди  дв҃о, вопїю́ ти: ѡ҆брати́вши и҆сцѣлѝ и҆ сп҃си́ мѧ. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀, свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ро́дове родѡ́въ тѧ̀, дв҃о, приснобл҃же́ннꙋю ны́нѣ  бл҃жа́тъ, нбⷭ҇ныѧ си̑лы, ꙗ҆́кѡ дѡ́льнѧѧ съ вы́шними  совокꙋ́пльшꙋю, восхвалѧ́ютъ є҆ди́нꙋ въ жена́хъ  бл҃гослове́ннꙋю, па́дшагѡ а҆да́ма и҆справле́нїе. 
Пребы́ти мѝ цѣ́лꙋ, и҆ непрело́жна стоѧ́нїѧ  оу҆лꙋ́чшꙋ, но бл҃гоше́ствꙋющꙋ же, и҆ бг҃ꙋ оу҆гѡ́днаѧ  дѣ́лающꙋ, бл҃га́ѧ молѝ, бл҃га́го ро́ждши сло́ва, на́съ  безслове́сїѧ и҆зба́вльшаго. 
Сла́ва: И҆́же кро́вь свою̀ сло́ве, на крⷭ҇тѣ̀  пролїѧ́вый, за премно́гꙋю млⷭ҇ти бе́зднꙋ, страсте́й  мои́хъ бе́зднꙋ и҆зсꙋшѝ: и҆ во оу҆миле́нїи тебѣ̀ бг҃ꙋ  оу҆годи́ти, бцⷣы ра́ди сподо́би. 
И҆ ны́нѣ: Мт҃и дв҃о ѻ҆трокови́це, ꙗ҆́же  неѡб̾име́ннаго пло́тїю ро́ждшаѧ, а҆́гг҃лѡвъ сла́вꙋ, и҆  бѣсѡ́въ ꙗ҆́звꙋ, бг҃оневѣ́сто, моѐ се́рдце  оу҆ѧзви́вшеесѧ грѣхо́мъ, цѣльбы̀ бж҃е́ственныѧ  сподо́би. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Поми́ловасѧ тобо́ю є҆стество̀ человѣ́ческое,  млⷭ҇тиваѧ влⷣчце: млⷭ҇тиваго бо родила̀ є҆сѝ  пречⷭ҇таѧ. тѣ́мже молю́ тѧ, мою̀ дꙋ́шꙋ поми́лꙋй. 
Безпло́тныхъ чи́нове мо́лѧтъ тѧ̀ хрⷭ҇тѐ, мч҃нкъ,  прⷪ҇рѡ́къ, и҆ а҆пⷭ҇лъ твои́хъ: ро́ждшїѧ тѧ̀ ра́ди, лю́ди  твоѧ̑ сп҃сѝ ѿ всѧ́кагѡ ѡ҆бстоѧ́нїѧ. 
Сла́ва: Ꙗ҆́же недѣ́ланнаѧ землѧ̀, дѣ́лателѧ  ро́ждши, и҆ всѣ́хъ зижди́телѧ, ѡ҆лѧденѣ́вшꙋю дꙋ́шꙋ мою̀  страстьмѝ, плодоно́снꙋ покажѝ бж҃е́ственнымъ  разꙋмѣ́нїемъ. 
И҆ ны́нѣ: Престꙋпи́хъ за́пѡвѣди ꙗ҆̀же къ бг҃ꙋ  ведꙋ́щыѧ мѧ̀, и҆ не хотѧ̀ порабо́тихсѧ лꙋка̑вымъ  страсте́мъ: тѣ́мже молю́ тѧ приснодв҃о, и҆схити́ мѧ ѿ  тѣ́хъ влады́чествїѧ. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ и҃. 
Нбⷭ҇ное бл҃гоче́стїе си́ламъ, и҆ похва́льнꙋю высотꙋ̀  дꙋша́мъ на́шымъ, мт҃редв҃ꙋ ѻ҆трокови́цꙋ восхва́лимъ  вѣ́рнїи: ра́дꙋйсѧ, ꙗ҆́же а҆́гг҃лѡмъ творца̀ во  оу҆тро́бѣ заче́нши, ра́дꙋйсѧ, па́дающихъ ѡ҆чище́нїе,  бг҃а сло́ва вопло́щши. ра́дꙋйсѧ, невѣ́сто неневѣ́стнаѧ. 
Пѣ́снь з҃ 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀. сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Неизрече́ннымъ ржⷭ҇тво́мъ твои́мъ, стра́шныхъ и҆  неизглаго́ланныхъ веще́й на́съ сподо́била є҆сѝ бцⷣе:  тѣ́мже мѧ̀ стра́шныѧ мꙋ́ки и҆зба́ви, и҆ неизрече́нныѧ  мѧ̀ ра́дости и҆спо́лни, да пою́ тѧ при́снѡ многопѣ́тꙋю. 
Въ лѣ́ности житїѐ моѐ и҆жди́въ, бы́хъ безпло́денъ,  и҆ оу҆жаса́юсѧ прѣ́нїѧ, и҆ гее́нны ѻ҆гнѧ̀ негаси́магѡ:  ꙗ҆́же ѻ҆́гнь ро́ждшаѧ бцⷣе нестерпи́мый, приложѝ  и҆зба́вити мѧ̀ моли́твами твои́ми. 
Сла́ва: Чꙋде́съ превы́ше вели́кое чꙋ́до твоегѡ̀  ржⷭ҇тва̀, чⷭ҇таѧ дв҃о, сегѡ̀ ра́ди вопїю́ ти  бг҃ороди́тельнице: твоѧ̑ млⷭ҇ти на мнѣ̀ оу҆дивѝ, и҆  бꙋ́дꙋщагѡ гнѣ́ва и҆зба́ви, и҆ сп҃си́ мѧ. 
И҆ ны́нѣ: Менѐ жи́вшаго въ лѣ́ности, и҆  презрѣ́вшаго ст҃ы̑ѧ зако́ны твоѧ̑, и҆ чⷭ҇тна̑ѧ твоѧ̑  хрⷭ҇тѐ повелѣ̑нїѧ, оу҆ще́дри сп҃се, ро́ждшїѧ тѧ̀  ра́ди, ꙗ҆́кѡ бл҃года́тель бг҃ъ, и҆ многомлⷭ҇тивъ. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Оу҆мерщвле́нꙋю ѡ҆живѝ, па́дшꙋю возста́ви,  оу҆ѧ́звенꙋю дꙋ́шꙋ мою̀ и҆сцѣлѝ, оу҆́мъ мо́й  оу҆мирѝ, и҆скꙋше́нїй во́лны оу҆кротѝ дв҃о, и҆  вопїю́ща мѧ̀ сп҃сѝ: ѻ҆́троцы бл҃гослови́те, сщ҃е́ннїи  воспо́йте, лю́дїе превозноси́те є҆го̀ во вѣ́ки. 
Ꙗ҆́кѡ разбо́йникъ взыва́ю тѝ, помѧни́ мѧ  чл҃вѣколю́бче: пла́чꙋ ꙗ҆́кѡ блꙋдни́ца, и҆ вопїю̀:  согрѣши́хъ ꙗ҆́коже дре́вле блꙋ́дный, ка́ющасѧ прїими́  мѧ ѿча́ѧннаго, бцⷣы ра́ди, да оу҆се́рднѡ вопїю́ ти:  сщ҃е́ннїи воспо́йте, лю́дїе превозноси́те є҆го̀ во  вѣ́ки. 
Сла́ва: Раболѣ́пнѡ вопїе́мъ тѝ бцⷣе всепѣ́таѧ: со  безчи́сленными оу҆́мными си́лами, прⷪ҇ро́ки и҆  прпⷣбными, и҆ а҆пⷭ҇лы же и҆ мч҃нки, сотворѝ мольбꙋ̀ за  всѧ̑ человѣ́ки, бж҃е́ственнѣ пою́щыѧ: сщ҃е́ннїи  воспо́йте, лю́дїе превозноси́те є҆го̀ во вѣ́ки. 
И҆ ны́нѣ: Чⷭ҇тнѣ́йши є҆сѝ бцⷣе всенепоро́чнаѧ,  премі́рныхъ а҆́гг҃льскихъ чинѡ́въ: си́хъ бо родила̀  є҆сѝ созда́телѧ и҆ гдⷭ҇а, ѿ дв҃и́ческїѧ  неискꙋсобра́чныѧ оу҆тро́бы, во двꙋ́хъ сꙋщества́хъ,  несмѣ́снѡ и҆ непрело́жнѡ, є҆ди́нꙋ ѵ҆поста́сь, бцⷣе  воплоща́емꙋ. 
Пѣ́снь ѳ҃ 
І҆рмо́съ: Оу҆страши́сѧ всѧ́къ слꙋ́хъ неизрече́нна  бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же  и҆ до пло́ти, ѿ дв҃и́ческагѡ чре́ва бы́въ человѣ́къ:  тѣ́мже тѧ̀ пречⷭ҇тꙋю бцⷣꙋ вѣ́рнїи велича́емъ. 
Ѽ бж҃е́ственный ѻ҆́дре соломѡ́новъ, є҆го́же  ѡ҆крꙋжа́ютъ ны́нѣ си́льнїи шестьдесѧ́тъ, глаго́лы  бж҃е́ственнагѡ писа́нїѧ, на не́мже бг҃ъ почѝ, тьма́ми  мѧ̀ при́снѡ де́мѡны ѡ҆крꙋже́на, невре́дна сохранѝ си́лою  твое́ю, чⷭ҇таѧ приснодв҃о. 
И҆ска́пающаѧ бж҃е́ственнꙋю сла́дость, всѣ́хъ  сла́дость ро́ждшаѧ, дꙋ́шꙋ мою̀ оу҆сладѝ, ꙗ҆́домъ  ѕмїи́нымъ ѡ҆горче́нꙋю, ѿчꙋжда́ющи мѧ̀ го́рькагѡ вре́да,  всегда̀ хода́тайствомъ твои́мъ, предста́тельнице  вѣ́рныхъ непосты́днаѧ. 
Сла́ва: Сл҃нце сла́вы і҆и҃се, ѻ҆каѧ́ннꙋю мою̀ дꙋ́шꙋ  просвѣтѝ, мольба́ми тебѐ ро́ждшїѧ чⷭ҇тыѧ  бг҃оѻтрокови́цы: и҆ безпло́тныхъ слꙋ́гъ, чⷭ҇тны́хъ  а҆пⷭ҇лъ твои́хъ, и҆ ст҃и́телей, и҆ прⷪ҇рѡ́къ, и҆ мч҃нкъ  и҆збра́нныхъ, и҆ прпⷣбныхъ твои́хъ. 
И҆ ны́нѣ: Страшꙋ́сѧ є҆ди́не цр҃ю̀, твоегѡ̀ втора́гѡ  и҆ стра́шнагѡ прише́ствїѧ, ве́сь ѡ҆сꙋжде́нъ и҆  недоꙋмѣ́ненъ сы́й, гдⷭ҇и. тѣ́мже пре́жде конца̀ вопїю́  ти: ро́ждшїѧ тѧ̀ ра́ди пощади́ мѧ, и҆ сп҃сѝ млⷭ҇тиве,  бл҃гі́й чл҃вѣколю́бче. 
Та́же, Досто́йнѡ є҆́сть: И҆ покло́нъ. Трист҃о́е. По  Ѻ҆́ч҃е на́шъ: тропа́рь, и҆ про́чее ѻ҆бы́чное, и҆  ѿпꙋ́стъ. 
Въ понедѣ́льникъ оу҆́тра, 
по а҃-мъ стїхосло́вїи сѣда́льны покаѧ́нны, гла́съ и҃: 
Ѻ҆́комъ бл҃гоꙋтро́бнымъ, гдⷭ҇и, ви́ждь моѐ  смире́нїе, ꙗ҆́кѡ вма́лѣ жи́знь моѧ̑ скончава́етсѧ, и҆  ѿ дѣ́лъ нѣ́сть мнѣ̀ сп҃се́нїѧ. сегѡ̀ ра́ди молю́сѧ:  ѻ҆́комъ бл҃гоꙋтро́бнымъ, гдⷭ҇и, ви́ждь моѐ смире́нїе,  и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Ꙗ҆́кѡ сꙋдїѝ сꙋ́щꙋ, попецы́сѧ ѽ дꙋшѐ, и҆ стра́шнагѡ  днѐ ча́съ помышлѧ́й: сꙋ́дъ бо без̾ млⷭ҇ти є҆́сть не  сотво́ршымъ млⷭ҇ти. тѣ́мже пре́жде конца̀ возопі́й:  пощади́ мѧ сп҃се, є҆ди́нъ бо є҆сѝ безгрѣ́шенъ. 
Сла́ва, и҆ ны́нѣ, бг҃оро́диченъ: Повелѣ́нное та́йнѡ  прїи́мъ въ ра́зꙋмѣ, въ кро́вѣ і҆ѡ́сифовѣ, тща́нїемъ  предста̀ безпло́тный, глаго́лѧ неискꙋсобра́чнѣй:  приклони́вый схожде́нїемъ нб҃са̀, вмѣща́етсѧ неизмѣ́ннѡ  ве́сь въ тѧ̀. є҆го́же и҆ ви́дѧ въ ложесна́хъ твои́хъ  прїе́мша ра́бїй зра́къ, оу҆жаса́юсѧ зва́ти тебѣ̀:  ра́дꙋйсѧ, невѣ́сто неневѣ́стнаѧ. 
По в҃-мъ стїхосло́вїи сѣда́льны, гла́съ и҃: 
Де́нь ѻ҆́нъ стра́шный помышлѧ́ющи дꙋшѐ моѧ̀, побдѝ,  вжига́ющи свѣщꙋ̀ твою̀, є҆ле́емъ просвѣща́ющи, не  вѣ́си бо, когда̀ прїи́детъ къ тебѣ̀ гла́съ глаго́лющїй:  сѐ жени́хъ. блюдѝ оу҆̀бо дꙋшѐ моѧ̀, да не  воздре́млеши, и҆ пребꙋ́деши внѣ̀ толкꙋ́щи ꙗ҆́кѡ пѧ́ть  дѣ́въ: но бо́дреннѡ пождѝ, да оу҆срѧ́щеши хрⷭ҇та̀  є҆ле́емъ масти́тымъ, и҆ да́стъ тѝ черто́гъ  бж҃е́ственный сла́вы своеѧ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Ꙗ҆́кѡ блꙋдни́ца припа́даю тѝ, да прїимꙋ̀  ѡ҆ставле́нїе, и҆ вмѣ́стѡ мѵ́ра сле́зы ѿ се́рдца  приношꙋ́ ти: да ꙗ҆́кѡ ѻ҆́нꙋю оу҆ще́дриши мѧ̀ сп҃се, и҆  пода́си мѝ ѡ҆чище́нїе грѣхѡ́въ. ꙗ҆́кѡ ѻ҆́наѧ бо зовꙋ́  ти: и҆зба́ви мѧ̀ ѿ тимѣ́нїѧ дѣ́лъ мои́хъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Свѣ́томъ нбⷭ҇нымъ просвѣща́етсѧ дне́сь  се́й хра́мъ: въ не́мъ бо вѡ́инства а҆́гг҃льскаѧ  ра́дꙋютсѧ, съ ни́миже и҆ првⷣныхъ ли́цы веселѧ́тсѧ, въ  па́мѧть стрⷭ҇тоте́рпєцъ. тѣ́хъ мл҃твами низпослѝ мі́рꙋ  твоемꙋ̀ ми́ръ хрⷭ҇тѐ, и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ра́дꙋйсѧ врата̀  цр҃ѧ̀ сла́вы ꙗ҆̀же вы́шнїй є҆ди́нъ про́йде, и҆ є҆ди́нꙋ  запеча́танꙋ сохранѝ, во сп҃се́нїе дꙋ́шъ на́шихъ. 
По г҃-мъ стїхосло́вїи, сѣда́льны, гла́съ и҃: 
Подо́бенъ: Повелѣ́нное: 
Доко́лѣ, дꙋшѐ моѧ̀, живе́ши въ нерадѣ́нїи; доко́лѣ  во оу҆ны́нїи скончава́еши; ѿ сна̀ оу҆ны́нїѧ воста́ни  ѻ҆каѧ́ннаѧ, во оу҆́мъ прїе́мши дѣѧ̑нїѧ твоѧ̑:  возстенѝ, и҆ првⷣнагѡ сꙋдїѝ вострепещѝ и҆зрече́нїѧ,  что̀ ѿвѣща́ти и҆́маши въ ча́съ ѻ҆́нъ; и҆лѝ ка́кѡ  ѡ҆жида́ющагѡ тѧ̀ и҆зба́вишисѧ ѡ҆пале́нїѧ, неиспра́влена  пребыва́ющи; возопі́й пре́жде конца̀ къ сꙋдїѝ:  прегрѣше́нїй да́ждь мѝ, сп҃се, ѡ҆ставле́нїе, ты́ бо  є҆ди́нъ є҆сѝ долготерпѣли́въ. 
Мытаре́во стена́нїе, и҆ блꙋдни́цы рыда́нїе дꙋшѐ,  пре́жде конца̀ воспрїимѝ, вѣ́дꙋщемꙋ та̑йнаѧ дѣла̀  твоѧ̑, не преста́й рыда́нїемъ и҆сповѣ́дающисѧ и҆  пла́чемъ, посто́мъ и҆ бдѣ́нїемъ, и҆ мл҃твою вопїю́щи:  согрѣши́хъ, ѡ҆чи́сти мѧ̀ сп҃се, мл҃твами а҆́гг҃лъ  твои́хъ, ꙗ҆́кѡ ще́дръ, и҆ сп҃си́ мѧ. 
Сла́ва, и҆ ны́нѣ, бг҃оро́диченъ: Бг҃ора́дованнаѧ,  чⷭ҇таѧ бл҃гослове́ннаѧ, за млⷭ҇рдїе щедро́тъ и҆з̾ тебѐ  ро́ждшагѡсѧ, съ вы́шними си́лами и҆ а҆рха́гг҃лы, и҆ со  всѣ́ми безпло́тными, ѡ҆ на́съ молѝ непреста́ннѡ, да́ти  на́мъ пре́жде конца̀ проще́нїе и҆ ѡ҆чище́нїе грѣхѡ́въ,  и҆ житїѧ̀ и҆справле́нїе: ꙗ҆́кѡ да ѡ҆брѧ́щемъ млⷭ҇ть. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆  ст҃ы̑мъ є҆гѡ̀ мч҃нкѡмъ. Творе́нїе і҆ѡ́сифово. Гла́съ и҃: 
Пѣ́снь а҃ 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
И҆зба́ви мѧ̀ гее́нны, ю҆́же себѣ̀ дѣ́лы  безмѣ́стными и҆схода́таихъ, и҆зба́вителю: и҆ твоеѧ̀  любвѐ возжзи́ ми въ помышле́нїи ѻ҆́гнь бж҃е́ственный. 
Подклони́хсѧ страсте́мъ и҆ ѡ҆мрачи́хсѧ, и҆  безслове́сенъ ꙗ҆ви́хсѧ, сло́вомъ почте́нъ бы́въ: гдⷭ҇и,  возникнове́нїе да́ждь дꙋшѝ мое́й, и҆ и҆́миже вѣ́си  сꙋдьба́ми, сп҃си́ мѧ. 
Мч҃нченъ: Дрꙋчи́мо тѣ́ло бїе́ньми, ꙗ҆влѧ́ше нра́ва  пра́вое же и҆ непрекло́нное, и҆ є҆́же къ зижди́телю  любо́вь, вѣнцено́сцы всехва́льнїи мч҃нцы. 
Мч҃нченъ: Крове́й поте́кшѧ рѣ́ки тѣле́съ ст҃ы́хъ,  сла́вныхъ твои́хъ страда́лєцъ, і҆дѡлобѣ́сїѧ те́рнїе  твое́ю си́лою ще́дре подави́ша. 
Бг҃оро́диченъ: И҆сцѣлѝ чⷭ҇таѧ, недꙋ́гꙋюща мѧ̀ лю́тѣ  смертоно́снымъ грѣхо́мъ, плотски́хъ и҆ дꙋше́вныхъ  страсте́й, ꙗ҆́кѡ да вѣ́рою при́снѡ оу҆бл҃жа́ю тѧ̀. 
Дрꙋгі́й канѡ́нъ безплѡ́тнымъ ст҃ы̑мъ а҆́гг҃лѡмъ.  Творе́нїе кѵ́ръ ѳеофа́на. Гла́съ и҃. І҆рмо́съ то́йже. 
Ст҃ы́хъ а҆́гг҃лъ ꙗ҆́кѡ началово́дцы, и҆ бг҃овидѣ́нїѧ  наслажда́ющесѧ свѣ́тлостнѡ, бл҃года́вца и҆ сп҃са ѡ҆  на́съ моли́те а҆рха́гг҃ли. [Два́жды.] 
Нꙋ́ждными ѡ҆держи́ми напа́стьми, къ ва́мъ ꙗ҆́кѡ  предста́телємъ ны́нѣ прибѣга́емъ вѣ́рнїи, а҆рха́гг҃ли  бж҃е́ственнїи, влⷣкꙋ ны́нѣ ѡ҆ на́съ прилѣ́жнѡ  оу҆моли́те. 
Бг҃оро́диченъ: Бꙋ́ди мѝ дв҃о, прибѣ́жище,  приста́нище же и҆ стѣна̀ и҆ предста́тельница, ꙗ҆́же  бг҃а пло́тїю ро́ждши бг҃ома́ти, и҆зба́вителѧ всеще́драго. 
Пѣ́снь г҃ 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Кото́рыми оу҆зрю́ тѧ тогда̀, хрⷭ҇тѐ сп҃се, ѻ҆чи́ма,  ниеди́нꙋ на землѝ за́повѣдь твою̀ сотвори́въ; ка́кѡ  нестерпи́момꙋ твоемꙋ̀ предста́нꙋ прⷭ҇то́лꙋ, безмѣ́рныхъ  мѝ ѕѡ́лъ творѧ́щꙋ ѿвѣ́тъ; 
Просте́ръ рꙋ́цѣ твои́хъ щедро́тъ, прїими́ мѧ ꙗ҆́коже  пре́жде блꙋ́днаго, подо́бными ѡ҆́бразы порабо́тившагосѧ  безчє́стнымъ страсте́мъ, и҆ ѿ тебѐ оу҆дали́вшасѧ,  і҆и҃се чл҃вѣколю́бче пребл҃гі́й. 
Мч҃нченъ: Оу҆тверди́вшесѧ на ка́мени бж҃їѧгѡ ра́зꙋма,  мч҃нцы хрⷭ҇тѡ́вы стрⷭ҇тоте́рпцы, ѻ҆рꙋ́жїемъ вѣ́ры  и҆скорени́сте неразꙋ́мїѧ те́рнїе, и҆ плоды̀ страда́нїѧ  воздѣ́ласте. 
Мч҃нченъ: Непоколеби́мїи столпѝ, и҆́стинныѧ вѣ́ры  пресвѣ̑тлаѧ цр҃кѡ́внаѧ оу҆добрє́нїѧ, сщ҃є́ннѣйшаѧ  ѻ҆вча́та хрⷭ҇тѡ́ва, во́лею заколє́наѧ, мч҃нцы да  похва́лѧтсѧ. 
Бг҃оро́диченъ: Тебѐ храни́тельницꙋ прест҃а́ѧ, въ  напа́стехъ стѧжа́хъ: тебѐ по бз҃ѣ мою̀ предста́тельницꙋ  и҆́мамъ неꙋсы́пнꙋ: тебѐ да ѡ҆брѧ́щꙋ пречⷭ҇таѧ,  и҆збавлѧ́ющꙋю мѧ̀ въ де́нь сꙋда̀ всѧ́кагѡ ѡ҆сꙋжде́нїѧ. 
И҆́нъ І҆рмо́съ то́йже. 
Дармѝ многоѡбра́зными а҆́гг҃льскагѡ чи́на, ꙗ҆́кѡ  чинонача́льницы ꙗ҆влѧ́еми а҆рхїстрати́зи, оу҆краша́еми.  хрⷭ҇тѡ́вы цр҃кви тве́рдѡ сохранѧ́йте предста́тельствы  ва́шими. [Два́жды.] 
Ѻ҆рꙋ́жїемъ бл҃говоле́нїѧ, вѣ́рныхъ и҆сполнє́нїѧ,  правосла́вїѧ добро́тами ны́нѣ вѣнчава́еми, ѿ  напа́стей ꙗ҆́кѡ бл҃госла́внїи предста́телїе бж҃їи  и҆зба́вите, бж҃е́ственнїи а҆рха́гг҃ли. 
Бг҃оро́диченъ: Жи́зни нетлѣ́нныѧ бж҃е́ственнаѧ сѣ́нь  была̀ є҆сѝ, є҆ди́на ѿ вѣ́къ ꙗ҆́вльшисѧ дв҃о мт҃и  чⷭ҇таѧ. тѣ́мже всепѣ́таѧ, сꙋ́щаго мѧ̀ въ сѣ́ни  сме́ртнѣй, къ животꙋ̀ наста́ви ны́нѣ мл҃твами твои́ми. 
Пѣ́снь д҃ 
І҆рмо́съ: И҆з̾ горы̀ прїѡсѣне́нныѧ сло́ве,  прⷪ҇ро́къ, є҆ди́ныѧ бцⷣы, хотѧ́ща воплоти́тисѧ,  бг҃ови́днѡ оу҆смотрѝ. и҆ со стра́хомъ славосло́вѧше  си́лꙋ твою̀. 
Вели́къ по́двигъ дꙋшѝ разлꙋча́ющейсѧ, тре́петъ  стра́шенъ, сꙋдїѝ сѣдѧ́щꙋ. и҆ сꙋди̑мымъ человѣ́кѡмъ  согрѣши́вшымъ: оу҆вы̀ мнѣ̀, что̀ сотворю̀ ѡ҆сꙋжде́ный; 
И҆мѣ́ѧ се́рдце сквє́рнъ и҆спо́лнено, и҆ грѣхѡ́въ  неꙋдо́бь носи̑маѧ бремена̀, и҆ къ щедро́тамъ твои̑мъ  притека́ю влⷣко: не пре́зри менѐ, но оу҆ще́дри мѧ̀,  молю́сѧ. 
Мч҃нченъ: Честна̀ ва́ша сме́рть показа́сѧ пред̾  бг҃омъ, до́блїи стрⷭ҇тоте́рпцы: не бо̀ ѿверго́стесѧ  тогѡ̀, болѣ́зней тма́ми и҆ ра́нами ѡ҆крꙋжа́еми. 
Мч҃нченъ: Оу҆ра́ненъ бы́сть вра́гъ ра́ною мч҃нкъ,  падѐ є҆гѡ̀ бро́вь возвыша́емаѧ: и҆ велича́етсѧ тѣ́хъ  вѣнцеда́тель, пѣ́сньми бж҃е́ственными прославлѧ́емь. 
Бг҃оро́диченъ: Тебѐ чⷭ҇тое прїѧ́телище влⷣки  бг҃ороди́тельнице, вѣ́рою молю̀: ѡ҆чи́сти мѧ̀ ѿ  всѧ́кїѧ скве́рны, и҆ до́мъ покажѝ вседѣ́тельнагѡ и҆  бж҃е́ственнагѡ дх҃а. 
И҆́нъ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство: разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Дво́ице пе́рвенствꙋющаѧ а҆рха́гг҃льскомꙋ ны́нѣ  собра́нїю, притека́ющыѧ къ покро́вꙋ ва́шемꙋ, ѿ всѧ́кїѧ  бѣды̀ сп҃са́йте. [Два́жды.] 
Зри́телїе свѣ́тлости бг҃онача́льнаѧ, и҆ бл҃годаѧ́нїѧ  а҆рхїстрати́зи всесла́внїи, ны́нѣ ста́до ва́ше  просвѣща́йте. 
Бг҃оро́диченъ: Сщ҃е́ннѡ тѧ̀ сла́вѧтъ безпло́тныхъ  бж҃е́ствєннаѧ вѡ́инства, бг҃ома́ти всенепоро́чнаѧ:  зижди́телѧ бо и҆́хъ родила̀ є҆сѝ. 
Пѣ́снь є҃ 
І҆рмо́съ: Просвѣтѝ на́съ повелѣ́нїи твои́ми гдⷭ҇и,  и҆ мы́шцею твое́ю высо́кою, тво́й ми́ръ пода́ждь на́мъ  чл҃вѣколю́бче. 
Нра́вомъ лꙋка́вымъ преѡгорчи́хъ тѧ̀ гдⷭ҇и, дѣ́лаѧй  безмѣ̑стнаѧ: но оу҆ще́дри мѧ̀ ѡ҆браща́ющагосѧ, и҆  сп҃сѝ. 
И҆мѣ́ѧй по́мыслъ ѿ ѕлы́хъ невозница́ющъ, не  чꙋ́вствꙋю несмы́сленный, недоꙋмѣ́нїе моѐ і҆и҃се  разрѣшѝ, и҆ сп҃си́ мѧ. 
Мч҃нченъ: Положѝ ва́съ бж҃е́ственнїи мч҃нцы  свѣтода́тель, ꙗ҆́коже ка́мєнїѧ сїѧ̑ющаѧ  бг҃оразꙋ́мїемъ, и҆ пре́лести тьмꙋ̀ разорѧ̑ющаѧ. 
Мч҃нченъ: Зако́нѡмъ лꙋка̑вымъ зако́ны бж҃е́ствєнныѧ  сопротивоположи́сте, и҆ бг҃а проповѣ́дающе,  оу҆мертви́тисѧ є҆гѡ̀ ра́ди оу҆се́дрнѡ под̾ѧ́сте. 
Бг҃оро́диченъ: Оу҆мертвѝ чⷭ҇таѧ, пло́ти моеѧ̀  двиза̑нїѧ, оу҆мертви́вшаѧ ржⷭ҇тво́мъ твои́мъ  ѻ҆трокови́це, живꙋ́щїй грѣ́хъ пра́ѻтца. 
И҆́нъ І҆рмо́съ то́йже. 
Ѻ҆́крестъ бг҃а предстоѧ́ще а҆рхїстрати́зи, и҆  ѿтꙋ́дꙋ и҆стека́ющими зарѧ́ми просвѣща́еми, ста́до  ва́ше сохрани́те. [Два́жды.] 
И҆збавле́нїе на́мъ дарова́ти, моли́тесѧ влⷣцѣ и҆  бг҃ꙋ на́шемꙋ, ꙗ҆́кѡ предста́телїе всѣ́хъ и҆збавле́нїѧ. 
Бг҃оро́диченъ: Мѵ́ро та́йное и҆менꙋ́емъ тѧ̀ всечⷭ҇таѧ  сꙋ́щее, ро́ждшꙋю бг҃а пло́тїю, бл҃гоꙋха́нїѧ точа́щаго  дарова̑нїѧ. 
Пѣ́снь ѕ҃ 
І҆рмо́съ: І҆ѡ́нꙋ въ ки́тѣ гдⷭ҇и є҆ди́наго всели́лъ  є҆сѝ, мене́ же свѧ́заннаго мре́жами вра́жїими, ꙗ҆́кѡ  ѿ тлѝ ѻ҆́наго сп҃сѝ. 
Со́лнечный свѣ́тъ покаѧ́нїѧ возсїѧ́й мѝ, хрⷭ҇тѐ  свѣтода́телю, сꙋ́щемꙋ во тьмѣ̀ прегрѣше́нїй, да пою̀  твою̀ бл҃госты́ню. 
Твоегѡ̀ стра́шнагѡ сꙋди́ща трепе́щꙋ всегда̀, ѕлы́хъ же  не ѿстꙋпа́ю, рабо́таѧ ѕло́мꙋ ѻ҆бы́чаю: и҆спра́ви мѧ̀  хрⷭ҇тѐ, да пою̀ твою̀ бл҃госты́ню. 
Мч҃нченъ: Ли́цы чⷭ҇тны́хъ мч҃нкъ пострада́ша, и҆  полкѝ побѣди́ша бѣсѡ́вскїѧ, и҆ ликѡ́мъ а҆́гг҃льскимъ  совокꙋпи́шасѧ въ ра́дости: тѣ́хъ мл҃твами гдⷭ҇и, сп҃сѝ  дꙋ́шы на́шѧ. 
Мч҃нченъ: Крѣ́постїю твое́ю си́льны показа́лъ є҆сѝ  мч҃нки твоѧ̑ гдⷭ҇и, и҆ всю̀ си́лꙋ низложи́ша ве́тхагѡ  запина́телѧ: тѣ́хъ мл҃твами, гдⷭ҇и сп҃сѝ дꙋ́шы на́шѧ. 
Бг҃оро́диченъ: Да гла́сы бл҃года́рственнѣ всегда̀  сла́влю тѧ̀ всенепоро́чнаѧ, дꙋшѝ моеѧ̀ ѿженѝ тьмꙋ̀,  и҆ покаѧ́нїѧ свѣ́томъ разрѣшѝ мѝ мра̑чнаѧ  согрѣшє́нїѧ. 
И҆́нъ 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑: ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ: и҆ молю́сѧ ꙗ҆́кѡ і҆ѡ́на:  ѿ тлѝ бж҃е возведи́ мѧ. 
Ны́нѣ прⷭ҇то́лꙋ стра́шномꙋ предстоѧ́ти неꙋкло́ннѡ  сподо́бившесѧ бг҃ови́дцы, и҆ ѡ҆заре́нїи ст҃ы́ѧ трⷪ҇цы  насыща́етесѧ: къ ва́мъ прибѣга́ющымъ ѿ напа́стей и҆  страсте́й моли́те и҆зба́витисѧ, а҆рха́гг҃ли. [Два́жды.] 
Стра́нствїѧ влⷣчнѧгѡ моли́тесѧ ва́съ пѣ́сненнѡ  воспѣва́ющымъ полꙋчи́ти, и҆ ра́дости присносꙋ́щныѧ  сподо́битисѧ, и҆ бж҃е́ственныѧ свѣ́тлости, а҆рха́гг҃ли  бг҃ови́днїи, гаврїи́ле и҆ мїхаи́ле всесла́внїи. 
Бг҃оро́диченъ: Ѡ҆дꙋшевле́нный влⷣчнїй черто́гъ, и҆́же  свѣ́тлыми лꙋча́ми дв҃ства свѣтови́днѣ, ꙗ҆́коже крі́нъ  сїѧ́ющїй посредѣ̀ терно́внагѡ мѧте́жа, пречⷭ҇таѧ и҆  бл҃голѣ́пнаѧ бцⷣа дв҃а да сла́витсѧ. 
Пѣ́снь з҃ 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша пою́ще: ѻ҆тцє́въ бж҃е бл҃гослове́нъ є҆сѝ. 
Воздыха́нїе мѝ да́ждь хрⷭ҇тѐ, ꙗ҆́коже и҆ногда̀  мытарю̀, и҆ ꙗ҆́коже блꙋдни́цѣ, слеза́ми ѿмы́въ  гноє́нїѧ ѕѡ́лъ мои́хъ, и҆ вопїю́ща мѧ̀ оу҆ще́дри:  ѻ҆тє́цъ на́шихъ бж҃е бл҃гослове́нъ є҆сѝ. 
Въ разбо́йники дꙋшегꙋби́тєльныѧ сп҃се впа́дшаго, и҆  оу҆ѧ́звленнаго лю́тѣ, и҆сцѣлѝ є҆ле́емъ и҆́скреннѧгѡ  покаѧ́нїѧ, и҆ оу҆милѝ пѣ́ти тебѣ̀: ѻ҆тє́цъ на́шихъ  бж҃е бл҃гослове́нъ є҆сѝ. 
Мч҃нченъ: Оу҆мертви́стесѧ мі́рꙋ, и҆ ме́ртва бы́вша  живоно́снагѡ хрⷭ҇та̀, ника́коже ѿверго́стесѧ  до́блественнїи стрⷭ҇тоно́сцы, страда́льчествꙋюще и҆  пою́ще: ѻ҆тє́цъ на́шихъ бж҃е бл҃гослове́нъ є҆сѝ. 
Мч҃нченъ: Є҆ди́но є҆стество̀ трⷪ҇цы, въ трїе́хъ  ѵ҆поста́сѣхъ и҆сповѣ́дающе мꙋ́дрїи, многобо́жнꙋю  пре́лесть і҆́дѡльскꙋю стрⷭ҇тоте́рпцы разрꙋши́сте, пою́ще:  ѻ҆тє́цъ на́шихъ бж҃е бл҃гослове́нъ є҆сѝ. 
Бг҃оро́диченъ: И҆́же бж҃їе бг҃ъ сло́во, во оу҆тро́бꙋ  твою̀ все́льсѧ, дв҃о мт҃и чⷭ҇таѧ, всѣ̑мъ застꙋ́пницꙋ  ѡ҆би̑димымъ ꙗ҆влѧ́етъ тѧ̀, вопїю́щымъ: ѻ҆тє́цъ на́шихъ  бж҃е бл҃гослове́нъ є҆сѝ. 
И҆́нъ І҆рмо́съ то́йже. 
Многоразли́чнꙋю бл҃года́ть а҆рхїстрати́зи  бж҃е́ственнїи, ва́мъ дарова́лъ є҆́сть, и҆́же всѣ́хъ  бл҃года́тель, є҆гѡ́же ны́нѣ цр҃ковь пою́щꙋю сп҃са́йте:  ѻ҆тє́цъ на́шихъ бж҃е бл҃гослове́нъ є҆сѝ. [Два́жды.] 
Си́лою всеви́дца оу҆крѣплѧ́еми, всѧ̑ концы̀ землѝ  ꙗ҆́снѡ назира́ете, и҆ всѣ́хъ сп҃са́ете вѣ́рою  пою́щихъ: ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: Сп҃си́тельное приста́нище бцⷣе дв҃о,  тѧ̀ ны́нѣ и҆мꙋ́ще, жите́йскихъ бѣ́дъ и҆збѣга́емъ и҆  мѧте́жей, сн҃ꙋ твоемꙋ̀ зовꙋ́ще: ѻ҆тє́цъ на́шихъ бж҃е  бл҃гослове́нъ є҆сѝ. 
Пѣ́снь и҃ 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте, и҆ превозноси́те во всѧ̑  вѣ́ки. 
Ѿведе́наго мѧ̀ плотски́ми любосла́стїи, и҆ ѿ тебѐ  сло́ве безꙋ́мнѡ оу҆дали́вшагосѧ, и҆ оу҆подо́бльшасѧ  всѣ̑мъ скотѡ́мъ, не пре́зри сп҃се, но пре́жде конца̀  ѡ҆брати́въ сп҃си́ мѧ. 
Ѿ грѣ̑хъ ника́коже ѡ҆стаю́сѧ, ѡ҆браще́нїѧ  никогда́же творѧ̀, и҆ вопїю̀ ѻ҆каѧ́нный: согрѣши́хъ тѝ  гдⷭ҇и, и҆ ѡ҆жестѣ́вшꙋю оу҆милѝ дꙋ́шꙋ мою̀, ще́дре. 
Мч҃нченъ: До́блїи гдⷭ҇ни стрⷭ҇тоте́рпцы, кро́вными  стрꙋѧ́ми крⷭ҇ти́вшесѧ, вторы́ми скве́рнами не  ѡ҆скверни́шасѧ, и҆ вѣнцено́сцы со а҆́гг҃лы ликовствꙋ́ютъ  непреста́ннѡ. 
Мч҃нченъ: Вжи́лившесѧ наде́ждею бꙋ́дꙋщихъ,  бл҃гоче́стїѧ мч҃нцы, мꙋ́къ лю́тость до́блїи претерпѣ́ша:  и҆ сконча́вшесѧ, прⷭ҇то́лꙋ влⷣчню предстоѧ́тъ  непреста́ннѡ. 
Бг҃оро́диченъ: Стоѧ́щихъ оу҆твержде́нїе є҆сѝ, и҆  па́дшихъ и҆справле́нїе дв҃о. тѣ́мже па́дшаго мѧ̀  возста́ви, да тѧ̀ сла́влю бл҃гослове́ннꙋю и҆  ѡ҆бра́дованнꙋю. 
И҆́нъ 
І҆рмо́съ: Цр҃ѧ̀ нбⷭ҇наго, є҆го́же пою́тъ вѡ́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Предстоѧ́тели и҆ пѣвцы̀ неизрече́нныѧ и҆  неизглаго́ланныѧ твоеѧ̀ сла́вы, прїимѝ тебѣ̀ ны́нѣ  молѧ́щыѧсѧ хрⷭ҇тѐ во вѣ́ки. [Два́жды.] 
Є҆ди́не бл҃же хрⷭ҇тѐ, ѡ҆ на́съ молѧ̑щаѧсѧ ны́нѣ  вѡ́инства а҆́гг҃льскаѧ прїимѝ, тебѐ воспѣва́ющаѧ во  вѣ́ки. 
Бг҃оро́диченъ: Свѣтлѣ́йшими твои́ми блиста́ньми  бг҃омт҃и, вѣ́рою пою́щыѧ тѧ̀ просвѣща́еши, тѧ̀  восхвалѧ́ющыѧ во всѧ̑ вѣ́ки. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: Съ припѣ́вомъ: Чⷭ҇тнѣ́йшꙋю херꙋві̑мъ: 
Пѣ́снь ѳ҃ 
І҆рмо́съ: Оу҆стра́шисѧ всѧ́къ слꙋ́хъ неизрече́нна  бж҃їѧ снисхожде́нїѧ, ꙗ҆́кѡ вы́шнїй во́лею сни́де да́же  и҆ до пло́ти, ѿ дв҃и́ческагѡ чре́ва бы́въ человѣ́къ.  тѣ́мже пречⷭ҇тꙋю бцⷣꙋ вѣ́рнїи велича́емъ. 
Ꙗ҆́коже дре́вле блꙋдни́цꙋ, съ пла́чемъ припа́дшꙋю къ  тебѣ̀ сп҃се, ѡ҆чи́стилъ є҆сѝ: и҆ ꙗ҆́коже ѡ҆правда́лъ  є҆сѝ мытарѧ̀ сло́ве, то́чїю воздохнꙋ́вша: и҆ ꙗ҆́коже  прїѧ́лъ є҆сѝ манассі́ю, и҆ ꙗ҆́кѡ дв҃да поми́ловалъ  є҆сѝ пока́ѧвшасѧ: та́кѡ и҆ менѐ прїимѝ, и҆ сп҃си́ мѧ̀  чл҃вѣколю́бче. 
Воздохнѝ и҆ прослези́сѧ дꙋшѐ, пе́рвыхъ твои́хъ  согрѣше́нїй ѿстꙋпѝ, и҆ къ вѣ́дꙋщемꙋ та̑йнаѧ твоѧ̑  ꙗ҆́вственнѡ припадѝ и҆ возопі́й те́плѣ: согрѣши́хъ  тѝ гдⷭ҇и, тꙋ́не мѧ̀ оу҆ще́дри, и҆мѣ́ѧй оу҆трѡ́бы  щедро́тъ многомлⷭ҇тиве. 
Мч҃нченъ: Пострада́вше бг҃озра́чнїи стрⷭ҇тоте́рпцы на  землѝ терпѣли́внѣ, и҆ непоколеби́мое ны́нѣ црⷭ҇твїѧ  наслѣ́дїе прїѧ́ша, и҆ ра́йскїѧ сла́дости причаща́ютсѧ  ра́дꙋющесѧ: тѣ́хъ мл҃твами хрⷭ҇тѐ бж҃е, твоеѧ̀ сла́вы  прича́стники сотворѝ на́съ. 
Мч҃нченъ: Свѣти̑ла восто́къ невече́рнїй просвѣти́вше  ꙗ҆ви́стесѧ, и҆ но́щь безбо́жїѧ потреби́сте премꙋ́дрїи,  и҆ лꙋча́ми сщ҃е́нными всѣ́хъ ѡ҆зарѧ́ете, свѣтоно́сный  ва́шъ стрⷭ҇тоно́сцы пра́здникъ велича́ющихъ. 
Бг҃оро́диченъ: Просвѣтѝ влⷣчце, две́ре свѣ́та,  се́рдца моегѡ̀ ѻ҆́чи молю́сѧ, и҆̀хже ѡ҆мрачѝ  грѣхо́внаѧ тьма̀ глꙋбо́каѧ, и҆ покаѧ́нїѧ мѝ зарю̀  низпослѝ, и҆ ѻ҆гнѧ̀ вѣ́чнагѡ хода́тайствомъ твои́мъ,  чⷭ҇таѧ, свободѝ. 
И҆́нъ 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
Ликѡ́мъ безпло́тныхъ ны́нѣ твою̀ цр҃ковь  добродѣ́телїю подража́ющꙋ покажѝ, ѡ҆гражда́ѧ а҆́гг҃лы  хрⷭ҇тѐ ста́до твоѐ. 
Дꙋша́мъ сп҃се́нїю ѿ бг҃а дарова́тисѧ, а҆́гг҃ли  застꙋ̑пницы моли́тесѧ, прибѣга́ющымъ под̾ кро́въ ва́шъ  всесла́внїи. 
Бг҃оро́диченъ: Ꙗ҆́кѡ оу҆́тро сꙋ́щымъ во тьмѣ̀ и҆  заблꙋ́ждшымъ дв҃о, пра́ведное сл҃нце на рꙋкꙋ̀ держа́щи  хрⷭ҇та̀, возсїѧ́ла є҆сѝ. 
Та́же, Досто́йнѡ є҆́сть: и҆ покло́нъ. Посе́мъ  є҆ктенїа̀ ма́лаѧ, и҆ свѣти́ленъ, и҆ ѱалмы̀  ѻ҆бы̑чныѧ, и҆ про́чее. 
На стїхо́внѣ стїхи̑ры покаѧ́нны, гла́съ и҃: 
Є҆гда̀ прїимꙋ̀ во оу҆мѣ̀ мно́жество содѣ́ѧнныхъ  мно́ю ѕѡ́лъ, и҆ въ помышле́нїе прїидꙋ̀ стра́шнагѡ  ѻ҆́нагѡ и҆спыта́нїѧ, тре́петомъ содержи́мь къ тебѣ̀  прибѣга́ю чл҃вѣколю́бцꙋ бг҃ꙋ. тѣ́мже не пре́зри менѐ,  молю̀ тѧ̀, є҆ди́не безгрѣ́шне: да́рꙋй оу҆миле́нїе  смире́ннѣй мое́й дꙋшѝ пре́жде конца̀, и҆ сп҃си́ мѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Сле́зы мѝ да́ждь бж҃е, ꙗ҆́коже и҆ногда̀ женѣ̀  грѣ́шницѣ: и҆ сподо́би мѧ̀ ѡ҆мочи́ти но́зѣ твоѝ,  ꙗ҆̀же мѧ̀ ѿ пꙋтѝ пре́лести свободи́вшыѧ, и҆ мѵ́ро  бл҃гоꙋха́нїѧ тебѣ̀ приноси́ти житїѐ чи́сто, покаѧ́нїемъ  мѝ созда́нное, да оу҆слы́шꙋ и҆ а҆́зъ жела́емый тво́й  гла́съ: вѣ́ра твоѧ̀ сп҃се́ тѧ, и҆дѝ въ ми́рѣ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Что̀ ва́съ нарече́мъ ст҃і́и; херꙋві́мы ли;  ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли;  ꙗ҆́кѡ непреста́ннѡ просла́висте є҆го̀. а҆́гг҃лы ли;  тѣ́ла бо ѿврати́стесѧ. си̑лы ли; дѣ́йствꙋете бо  чꙋдесы̀: мнѡ́гаѧ ва̑ша и҆мена̀, и҆ бѡ́льшаѧ дарова̑нїѧ:  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Нбⷭ҇наѧ пою́тъ тѧ̀,  ѡ҆бра́дованнаѧ мт҃и безневѣ́стнаѧ: и҆ мы̀ славосло́вимъ  неизслѣ́дованное твоѐ ржⷭ҇тво̀, бцⷣе, молѝ сп҃сти́сѧ  дꙋша́мъ на́шымъ. 
Та́же, Бл҃го є҆́сть: И҆ Трист҃о́е. По Ѻ҆́ч҃е на́шъ:  тропа́рь, и҆ є҆ктенїа̀. Та́же, ча́съ пе́рвый, ѱалмы̀  ѻ҆бы́чны: и҆ про́чее, и҆ ѿпꙋ́стъ. 
Въ понедѣ́льникъ бл҃жє́нны, гла́съ и҃: 
Помѧнѝ на́съ хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ, є҆ди́не ще́дре, нбⷭ҇номꙋ црⷭ҇твїю твоемꙋ̀. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
И҆сцѣлѝ хрⷭ҇тѐ, стра̑сти дꙋ́ши моеѧ̀, є҆ди́не  врачꙋ̀ дꙋ́шъ и҆ тѣле́съ: и҆ оу҆миле́нїѧ стрꙋѧ́ми мѧ̀  ѡ҆мы́въ, всего̀ ѡ҆чи́сти ꙗ҆́кѡ бл҃гоꙋтро́бенъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Прⷭ҇то́лъ чⷭ҇тна́гѡ ѡ҆бстоѧ́ще бг҃онача́лїѧ,  прⷭ҇то́ли, херꙋві́ми, нача̑ла и҆ вла̑сти, и҆ прѡ́чаѧ  безпло́тныхъ чинонача̑лїѧ, сщ҃е́ннѡ воспѣва́ютъ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Разгорѣ́нїемъ распала́ющесѧ хрⷭ҇то́вы  любвѐ, неѡпали́ми пребы́ша посредѣ̀ ѻ҆гнѧ̀  страда́льцы, попали́вше те́рнїе ѕлоче́стїѧ бж҃е́ственною  бл҃года́тїю. 
Сла́ва: Ѽ трⷪ҇це прест҃а́ѧ, є҆ди́нице  нача́льнѣйшаѧ! и҆зба́ви рабы̑ твоѧ̑ ѻ҆гнѧ̀ негаси́магѡ,  мольба́ми бж҃е́ственныхъ безпло́тныхъ твои́хъ си́лъ, и҆  црⷭ҇твїѧ твоегѡ̀ сподо́би. 
И҆ ны́нѣ: Сви́токъ тѧ̀ и҆ногда̀ прови́дѣ и҆са́їа  бг҃обл҃года́тнаѧ, въ не́мже ѻ҆́ч҃имъ пе́рстомъ написа́сѧ  сло́во несказа́ннѡ, въ кни́гахъ живо́тныхъ написꙋ́ющее  на́съ. 


Въ понедѣ́льникъ ве́чера, 
на Гдⷭ҇и воззва́хъ, стїхи̑ры покаѧ́нны, гла́съ и҃: 
Подо́бенъ: Ѽ пресла́внагѡ чꙋдесѐ! 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Ни оу҆миле́нїѧ стѧжа́хъ, нижѐ сле́зъ и҆сто́чника, ни  те́плагѡ и҆сповѣ́данїѧ, нижѐ пла́ча ѡ҆мыва́ющагѡ, ни  серде́чнагѡ смире́нїѧ: ни мытарю̀ ревни́тель бы́хъ, нижѐ  блꙋдни́цѣ, нижѐ блꙋ́дномꙋ ѻ҆́трокꙋ. ка́кѡ оу҆̀бо  ѡ҆брѧ́щꙋ мои́хъ мно́гихъ грѣхѡ́въ ѡ҆ставле́нїе; но  и҆́миже хрⷭ҇тѐ вѣ́си сꙋдьба́ми, сп҃си́ мѧ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Стра́ненъ всѧ́кїѧ сотвори́хсѧ бж҃е́ственныѧ  за́повѣди: ѡ҆ добродѣ́тели же лꙋ́чшей всѧ́кѡ  небрего́хъ, и҆ безꙋ́мнѡ пожи́хъ въ лѣ́ности всѐ житїѐ  моѐ, въ блꙋдѣ̀ всѧ̑ дѣла̀ моѧ̑ содѣ́ѧхъ, неподѡ́бнаѧ  и҆ беззакѡ́ннаѧ. тѣ́мже хрⷭ҇тѐ, оу҆ще́дри ꙗ҆́кѡ  бл҃гоꙋтро́бенъ, и҆ тꙋ́не мѧ̀ сп҃сѝ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Не ꙗ҆́ростїю твое́ю ѡ҆бличѝ менѐ, дѣ́ло рꙋ́къ  твоеѧ̀ бл҃гости, ѿто́ргшасѧ оу҆мо́мъ неразꙋ́мнымъ,  и҆́же менѐ ра́ди по мнѣ̀ бл҃гоизво́ливый бы́ти,  неизрече́нныѧ ра́ди бл҃гоꙋтро́бїѧ пꙋчи́ны чл҃вѣколю́бче:  но мл҃твами приснодв҃ы, твоеѧ̀ сло́ве мт҃ре,  бж҃е́ственнагѡ сподо́би мѧ̀ ѡ҆браще́нїѧ, ꙗ҆́кѡ бг҃ъ. 
И҆́ны стїхи̑ры ст҃о́мꙋ и҆ вели́комꙋ і҆ѡа́ннꙋ  прⷣте́чи. 
Гла́съ и҆ подо́бенъ то́йже. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Бл҃же́нне і҆ѡа́нне прⷣте́че, смире́ннꙋю мою̀ дꙋ́шꙋ,  ꙗ҆́же ко гдⷭ҇ꙋ любо́вїю возвраща́й всегда̀, сщ҃е́нными  хода́тайствы твои́ми сласте́й мои́хъ ѻ҆́гнь оу҆гасѝ,  приводѧ́ мѧ ко и҆сполне́нїю бж҃е́ственныхъ повелѣ́нїй,  и҆ се́рдца моегѡ̀ ѡ҆чища́ѧ вои́стиннꙋ чꙋ̑вствїѧ, да  сла́влю тѧ̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Непло́дныѧ прозѧбе́нїе, и҆ чистоты̀ са́дъ влⷣчнїй,  человѣ́кѡвъ оу҆добре́нїе, прⷣте́че і҆ѡа́нне  всехва́льне, храни́телю бж҃е́ственный смире́нныѧ моеѧ̀  дꙋшѝ, твои́ми мл҃твами и҆ по́мощїю бл҃гоꙋвѣ́тїе да́ждь,  и҆збавлѧ́ѧ ѿ ѕмі́ева кова́рства, и҆ лꙋка́выхъ тогѡ̀  ла́ѧнїй и҆ прилѡ́гъ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ве́сь є҆сѝ сладча́йшїй, и҆ сла́дости бж҃е́ственныѧ  и҆спо́лненъ присносла́вне, и҆ весели́ши всѧ̑ вѣ́рнѡ  приходѧ́щыѧ къ тебѣ̀, оу҆слажда́ѧ чꙋ̑вства дꙋшє́внаѧ  же и҆ тѣлє́снаѧ, недꙋ̑гъ и҆ скорбе́й, и҆ нахожде́нїй  ѕлы́хъ, и҆ сласте́й дꙋшетлѣ́нныхъ, всегда̀ разрѣша́ѧ  на́съ. 
Сла́ва, и҆ ны́нѣ, бг҃оро́диченъ: Вѣ́рою притека́ю къ  покро́вꙋ твоемꙋ̀, бг҃ороди́тельнице чⷭ҇таѧ, ѿ напа́стей  и҆ бѣ́дъ и҆ стра́стнагѡ слїѧ́нїѧ, и҆ ѿ бѣсо́вскагѡ  ѡ҆ѕлобле́нїѧ сп҃си́ мѧ: ꙗ҆́кѡ млⷭ҇ти и҆мꙋ́щи пꙋчи́нꙋ, и҆  сп҃се́нїѧ ꙗ҆́вльшисѧ хода́таица влⷣчце, ꙗ҆́же бг҃а  ро́ждши млⷭ҇тиваго, є҆ди́наго всеще́драго, и҆  многобл҃гоꙋтро́бнаго. 
Та́же, Свѣ́те ти́хїй: И҆ прокі́менъ днѐ. Посе́мъ:  Сподо́би гдⷭ҇и въ ве́черъ се́й: 
На стїхо́внѣ стїхи̑ры покаѧ́нны, гла́съ ѕ҃ [и҃]: 
Тебѐ цр҃ѧ̀ и҆ влⷣкꙋ, а҆́гг҃ли непреста́ннѡ  воспѣва́ютъ, а҆́зъ же тѝ припа́даю ꙗ҆́кѡ мыта́рь  зовы́й: бж҃е ѡ҆чи́сти мѧ̀, и҆ поми́лꙋй мѧ̀. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Безсме́ртна сꙋ́щи дꙋшѐ моѧ̀, волна́ми жите́йскими не  покрыва́йсѧ, но возни́кни вопїю́щи къ твоемꙋ̀  бл҃года́телю: бж҃е ѡ҆чи́сти мѧ̀, и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Мч҃нцы гдⷭ҇ни, моли́те бг҃а на́шего, и҆  и҆спроси́те дꙋша́мъ на́шымъ мно́жество щедро́тъ, и҆  ѡ҆чище́нїе мно́гихъ прегрѣше́нїй, мо́лимъ вы̀. 
Сла́ва, и҆ ны́нѣ, бг҃оро́диченъ: Ра́дꙋйсѧ вселе́нныѧ  похвало̀. ра́дꙋйсѧ хра́ме гдⷭ҇ень. ра́дꙋйсѧ горо̀  прїѡсѣне́ннаѧ. ра́дꙋйсѧ всѣ́хъ прибѣ́жище. ра́дꙋйсѧ  свѣ́щниче златы́й. ра́дꙋйсѧ сла́во правосла́вныхъ  чⷭ҇тна́ѧ. ра́дꙋйсѧ мр҃і́е мт҃и хрⷭ҇та̀ бг҃а. ра́дꙋйсѧ  раю̀. ра́дꙋйсѧ бж҃е́ственнаѧ трапе́зо. ра́дꙋйсѧ сѣ́не.  ра́дꙋйсѧ рꙋ́чко всезлата́ѧ. ра́дꙋйсѧ всѣ́хъ  оу҆пова́нїе. 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь и҆ ѿпꙋ́стъ. 
Въ понедѣ́льникъ на повече́рїи,, 
канѡ́нъ моле́бный прест҃ѣ́й бцⷣѣ, гла́съ и҃: 
Пѣ́снь а҃ 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Припѣ́въ: Прест҃а́ѧ бцⷣе сп҃сѝ на́съ. 
Во́дъ и҆сто́чникъ мл҃твенный, тѧ̀ бг҃ороди́тельницꙋ  вѣ́дꙋще всѝ, и҆сточа́ющъ вѣ̑рнымъ стрꙋи̑ дꙋша́мъ и҆  тѣ́лѡмъ: тѣ́мже тѧ̀ непреста́ннѡ сла́вимъ. 
Па́че є҆стества̀ бг҃онача́льное сло́во родила̀ є҆сѝ  дв҃о, и҆ є҆стество̀ ѿ тлѝ и҆зба́вила є҆сѝ: тѣ́мже  безслове́сныхъ мѧ̀, и҆ чрез̾есте́ственныхъ страсте́й  свободѝ. 
Сла́ва: Па̑жити страсте́й плотски́хъ ны́нѣ  ѡ҆крꙋжа́ютъ мѧ̀, и҆ ѡ҆скорблѧ́ютъ лю́тѣ: посѣтѝ ско́рѡ  раба̀ твоегѡ̀ дв҃о, и҆ ѿ ѡ҆ѕлоблѧ́ющихъ мѧ̀ сп҃сѝ. 
И҆ ны́нѣ: И҆́же всю̀ тва́рь содержа́й и҆ носѧ́й и҆  сп҃са́ѧй, на рꙋкꙋ̀ твоє́ю чⷭ҇таѧ ѡ҆пи́санъ ꙗ҆ви́сѧ, и҆  человѣ́ческїй ро́дъ ѡ҆бновѝ. 
Пѣ́снь г҃ 
І҆рмо́съ: Ты̀ є҆сѝ оу҆твержде́нїе притека́ющихъ къ  тебѣ̀ гдⷭ҇и: ты̀ є҆сѝ свѣ́тъ ѡ҆мраче́нныхъ, и҆ пое́тъ  тѧ̀ дꙋ́хъ мо́й. 
Оу҆спѝ смꙋще́нїе лю́тагѡ недꙋ́га ѡ҆бдержа́щагѡ мѧ̀  ны́нѣ, пречⷭ҇таѧ влⷣчце, и҆ прегрѣше́нїй и҆ страсте́й  свободѝ. 
Неизрече́нна пꙋчи́на щедро́тъ твои́хъ пречⷭ҇таѧ,  и҆́миже и҆ менѐ и҆зба́ви прегрѣше́нїй, и҆ недꙋ́гѡвъ. 
Сла́ва: Оу҆корѝ и҆ посѣтѝ пречⷭ҇таѧ, недꙋ́гꙋющаго  мѧ̀, и҆ тѧ́жкїѧ болѣ́зни и҆зба́ви, и҆ всѧ́кїѧ ско́рби. 
И҆ ны́нѣ: Возвели́чи млⷭ҇ть и҆ застꙋпле́нїе  пречⷭ҇таѧ, твои́хъ мл҃твъ на мнѣ̀: и҆ и҆зба́ви мѧ̀ ѿ  напа́стей и҆ скорбе́й. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство: разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Ѡ҆чисти́лище всегда̀ моемꙋ̀ се́рдцꙋ покажѝ пречⷭ҇таѧ,  ст҃ы́хъ воспомина́нїе, и҆ прегрѣше́нїй ѡ҆чище́нїе. 
Сп҃се́нїе пода́ждь мѝ дꙋше́вное и҆ тѣле́сное  пренепоро́чнаѧ: и҆ болѧ́щемꙋ да́ждь цѣльбꙋ̀, и҆ лю́тыхъ  и҆збавле́нїе. 
Сла́ва: Кова̑рствїѧ оу҆празднѝ лꙋка́выхъ бѣсѡ́въ,  пречⷭ҇таѧ, и҆ страсте́й воста̑нїѧ, и҆ немощны̑мъ на́мъ  си́лꙋ пода́ждь. 
И҆ ны́нѣ: Ѿ ложе́снъ твои́хъ пречⷭ҇таѧ, пра́вды  сл҃нце возсїѧ̀, и҆ мі́ръ просвѣтѝ: є҆гѡ́же  бж҃е́ственными зарѧ́ми и҆ менѐ просвѣтѝ. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Разрѣши́шасѧ твои́мъ ржⷭ҇тво́мъ оу҆́зы смє́ртныѧ,  и҆ свѧза́сѧ тлѝ держа́ва, прест҃а́ѧ дв҃о всепѣ́таѧ.  тѣ́мже разрѣшѝ вско́рѣ и҆ мои́хъ прегрѣше́нїй  плени̑цы, и҆ тѧ̑жкїѧ печа̑ли. 
Лꙋка́вствїѧ бѣсѡ́въ, и҆ ѕло́бы человѣ́ческїѧ  и҆зба́ви влⷣчце: и҆ дꙋше́вный недꙋ́гъ и҆ тѣле́сный  ско́рѡ оу҆врачꙋ́й, ро́ждшаѧ є҆ди́на всѧ́кїѧ пло́ти и҆  дꙋхѡ́въ врача̀, сп҃са и҆ гдⷭ҇а. 
Сла́ва: Ꙗ҆́кѡ клеща̀ бж҃е́ственнагѡ оу҆́глѧ,  пречⷭ҇таѧ, молю́ тѧ, попалѝ всѧ́кꙋю стра́стнꙋю по́хоть  раба̀ твоегѡ̀, и҆ неможє́нїѧ лю̑таѧ неꙋдо́бь стерпи̑маѧ,  и҆ и҆зсꙋшѝ пото́ки печа́лей. 
И҆ ны́нѣ: Сп҃се́нїе тѧ̀ всѣ̑мъ пода́лъ є҆́сть сн҃ъ  тво́й всечⷭ҇таѧ влⷣчце, вѣ́ровавшымъ въ него̀, и҆ бг҃а  проповѣ́дающымъ воплоще́нна ѿ тебѐ ꙗ҆́вѣ: тѣ́мже  мѧ̀ сп҃сѝ ѿ разли́чныхъ бѣ́дъ и҆ скорбе́й. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
При́зри на мѧ̀ млⷭ҇тивнымъ твои́мъ ѻ҆́комъ влⷣчце,  и҆ ѿ недꙋ́гѡвъ лю́тыхъ и҆зба́ви вско́рѣ, и҆ всѧ́кагѡ  ѡ҆ѕлобле́нїѧ ча́емагѡ ны́нѣ, и҆ сѣ́тей, и҆ паде́нїѧ. 
Безꙋ́мнагѡ нра́ва стра́стнагѡ, и҆ за́висти  неподо́бныхъ, и҆ всѧ́кїѧ ѕло́бы, и҆ ѡ҆ѕлобле́нїѧ  жите́йскагѡ и҆зба́ви мѧ̀, пречⷭ҇таѧ влⷣчце, твои́ми  мольба́ми. 
Сла́ва: Созда́вый на́съ, въ тебѣ̀ дв҃о созда́сѧ,  є҆стество̀ человѣ́ческое ѿ тлѝ и҆збавлѧ́ѧ, и҆ менѐ  оу҆́бѡ и҆зба́ви чⷭ҇таѧ, ѿ ѡ҆держа́щихъ мѧ̀ и҆скꙋше́нїй  твои́ми мл҃твами. 
И҆ ны́нѣ: Хра́мъ показа́ласѧ є҆сѝ бг҃а  невмѣсти́магѡ пречи́стъ, ты̀ пречⷭ҇таѧ влⷣчце: хра́мъ  и҆ менѐ покажѝ тогѡ̀ бл҃года́ти, твои́ми мл҃твами, и҆  соблюдѝ невреди́ма. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ и҃: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ без̾ сѣ́мене  ро́ждшꙋю бг҃а пло́тїю, всѝ бл҃жи́мъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мже  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ:  молѝ хрⷭ҇та̀ бг҃а согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Пѣ́снь з҃ 
І҆рмо́съ: Ѿ і҆ꙋде́и доше́дше ѻ҆́троцы въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е бл҃гослове́нъ є҆сѝ. 
Тѧ́жкїѧ болѣ́зни воздаѧ̑нїѧ ѡ҆брѣто́хъ, и҆ мно́гимъ  недꙋ́гомъ ѡ҆держи́мь болю̀: но молю́ тѧ бцⷣе, помози́  ми, и҆ пода́ждь здра́вїе вско́рѣ твои́ми мл҃твами. 
Бл҃же́ннаѧ дв҃о, прибѣ́жище скорбѧ́щихъ всѣ́хъ  вѣ́рныхъ, ѿ всѧ́кагѡ и҆скꙋше́нїѧ и҆ печа́ли и҆ ѕло́бы  зави́дѧщихъ мнѣ̀ и҆змѝ, и҆ ѿ грѣ̑хъ и҆ разли́чныхъ  недꙋ̑гъ и҆зба́ви. 
Сла́ва: Златокова́ннаѧ ста́мно, и҆з̾ неѧ́же и҆стечѐ  мѵ́ро животво́рное вѣ̑рнымъ, ѿимѝ дꙋшѝ моеѧ̀ и҆  тѣ́ла недꙋ́гъ, и҆ прегрѣше́нїй скве́рнꙋ, застꙋпле́ньми  твои́ми чⷭ҇таѧ бг҃ороди́тельнице. 
И҆ ны́нѣ: Рожде́ннаго неизрече́ннѡ и҆з̾ тебѐ  бг҃ома́ти, собезнача́льнагѡ сло́ва ѻ҆ц҃ꙋ̀ и҆ дх҃ꙋ  сла́вѧще непреста́ннѡ, во хвале́нїи пое́мъ: ѻ҆тє́цъ  на́шихъ бж҃е бл҃гослове́нъ є҆сѝ. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Вели́чєствїѧ разли́чныхъ чꙋде́съ твои́хъ влⷣчце всѝ  проповѣ́дꙋемъ, вѣ́рнѡ притека́ющїи къ твоемꙋ̀  застꙋпле́нїю: но ны́нѣ мѧ̀ ѿ недꙋ́га лю́та и҆  болѣ́зней дꙋше́вныхъ же и҆ тѣле́сныхъ премѣнѝ, и҆  покажѝ здра́ва ѻ҆бою́дꙋ, сла́вити сн҃а твоего̀ хрⷭ҇та̀  во вѣ́ки. 
Напра́снѡ возвѣ́ѧша зави́дѧщихъ вѣ́три, и҆  ѕлолю́тыхъ рѣ́ки припро́шасѧ ѕѣлѡ̀ хра́минѣ мое́й  оу҆́мнѣй, дв҃о чⷭ҇таѧ: но ꙗ҆́коже безꙋ́мнѡ  волнꙋ́ющагѡсѧ мо́рѧ, разорѝ стремле́нїе печа́льныхъ  всѣ́хъ: да́ждь и҆ мнѣ̀ твои́ми мл҃твами тишинꙋ̀ во всѧ̑  вѣ́ки. 
Сла́ва: Созда́вый бре́нное тѣ́ло человѣ́ка, та́же  дꙋ́шꙋ є҆мꙋ̀ вложи́вый безсме́ртнꙋ, въ тебѣ̀ зи́ждетсѧ  дв҃о, сы́й, и҆ ѡ҆бновлѧ́етъ па́ки того̀: є҆го́же мнѣ̀  бл҃гоꙋвѣ́тлива, и҆ бл҃гопремѣ́нна покажѝ твои́ми  мл҃твами, и҆ си́лꙋ пода́ждь всѣ̑мъ скорбѧ́щымъ, и҆  и҆збавле́нїе вско́рѣ. 
И҆ ны́нѣ: Свѣ́томъ ѡ҆зарѧ́еши всегда̀ пречⷭ҇таѧ  сла́вѧщихъ тѧ̀: и҆з̾ твоеѧ́ бо оу҆тро́бы возсїѧ̀  свѣ́тъ невече́рнїй, и҆ ѿ стра́ха нощна́гѡ и҆ те́мнагѡ  и҆ бѣсо́вскагѡ ла́ѧнїѧ и҆збавлѧ́еши твоѧ̑ рабы̑: ѿ  ни́хже и҆змѝ и҆ менѐ, и҆ сп҃сѝ ѿ ѡ҆держа́щихъ ѕѡ́лъ  твои́ми мл҃твами. 
Пѣ́снь ѳ҃ 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
Вознесѝ ро́гъ цр҃кве, пречⷭ҇таѧ, вѣ̑рнымъ пода́ждь  крѣ́пость и҆ оу҆твердѝ. 
Низложѝ вознесє́нныѧ, и҆ побѣдѝ полкѝ  и҆ноплеме́нныхъ хотѧ́щыѧ бра́ней, дв҃о чⷭ҇таѧ: и҆ твоѧ̑  рабы̑ невре́дны ѿ си́хъ свободѝ, ѻ҆трокови́це. 
Сла́ва: Є҆ди́на побо́рнице хрⷭ҇тїа́нѡмъ  правосла̑внымъ, тебѐ сла́вѧщымъ, мл҃твами твои́ми  а҆га́рѧны ѻ҆рꙋженѡ́сныѧ вско́рѣ посрамѝ. 
И҆ ны́нѣ: Вразꙋмѝ дв҃о, вѣ́рныхъ ли́ки, на врагѝ  неви̑димыѧ и҆ ви̑димыѧ оу҆крѣ́пльши, и҆ сп҃сѝ ѿ  всѧ́кїѧ ско́рби. 
Та́же, Досто́йно є҆́сть: и҆ покло́нъ. Трист҃о́е. По  Ѻ҆́ч҃е на́шъ: тропарѝ, и҆ про́чее ѻ҆бы́чно, и҆  ѿпꙋ́стъ. 
Во вто́рникъ оу҆́тра, 
по а҃-мъ стїхосло́вїи сѣда́льны покаѧ́нны, гла́съ и҃: 
Ѻ҆́комъ бл҃гоꙋтро́бнымъ гдⷭ҇и, ви́ждь моѐ смире́нїе,  ꙗ҆́кѡ пома́лѣ жи́знь моѧ̀ скончава́етсѧ, и҆ ѿ дѣ́лъ  нѣ́сть мнѣ̀ сп҃се́нїѧ. сегѡ̀ ра́ди молю́сѧ: ѻ҆́комъ  бл҃гоꙋтро́бнымъ ви́ждь моѐ смире́нїе, и҆ сп҃си́ мѧ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Ꙗ҆́кѡ сꙋдїѝ прише́дшꙋ попецы́сѧ ѽ дꙋшѐ! и҆  стра́шнагѡ днѐ ча́съ помышлѧ́й: сꙋ́дъ бо без̾ млⷭ҇ти  є҆́сть не содѣ́лавшымъ млⷭ҇ти. тѣ́мже пре́жде конца̀  вопі́й: пощади́ мѧ сп҃се, є҆ди́нъ бо є҆сѝ  безгрѣ́шенъ. 
Сла́ва, и҆ ны́нѣ, бг҃оро́диченъ: Недви́жимое  оу҆твержде́нїе вѣ́ры, и҆ чⷭ҇тны́й да́ръ дꙋ́шъ на́шихъ,  бцⷣꙋ пѣ́сньми велича́емъ вѣ́рнїи: ра́дꙋйсѧ, ка́мень  жи́зни во чре́вѣ твое́мъ вмѣсти́вшаѧ. ра́дꙋйсѧ  концє́въ наде́ждо, скорбѧ́щихъ застꙋпле́нїе. ра́дꙋйсѧ  невѣ́сто неневѣ́стнаѧ. 
По в҃-мъ стїхосло́вїи сѣда́ленъ, гла́съ и҃: 
Ꙗ҆́кѡ блꙋдни́ца припа́даю тѝ, да прїимꙋ̀  ѡ҆ставле́нїе, и҆ вмѣ́стѡ мѵ́ра сле́зы ѿ се́рдца  приношꙋ́ ти: да ꙗ҆́кѡ ѻ҆́нꙋю оу҆ще́дриши мѧ̀ сп҃се, и҆  пода́си мѝ ѡ҆чище́нїе грѣхѡ́въ. ꙗ҆́кѡ ѻ҆́наѧ бо зовꙋ́  ти: и҆зба́ви мѧ̀ ѿ тимѣ́нїѧ дѣ́лъ мои́хъ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Вѣ́къ мо́й скончава́етсѧ, житїѐ мимохо́дитъ, и҆  стра́шный тво́й престо́лъ гото́витсѧ сп҃се: сꙋ́дъ менѐ  жде́тъ, претѧ̀ мнѣ̀ ѻ҆́гненною мꙋ́кою, пла́менемъ  негаси́мымъ: сле́зъ тꙋ́чꙋ да́ждь мѝ, и҆ оу҆гасѝ є҆гѡ̀  си́лꙋ, хотѧ́й сп҃сти́сѧ всѣ̑мъ человѣ́кѡмъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Свѣти̑ла оу҆́мнаѧ ꙗ҆ви́стесѧ ст҃і́и  мч҃нцы: мглꙋ́ бо пре́лести оу҆праздни́сте вѣ́рою,  дꙋшє́вныѧ ва́шѧ свѣщы̀ просвѣти́сте, и҆ съ женихо́мъ  со сла́вою внидо́сте въ нбⷭ҇ный черто́гъ: и҆ ны́нѣ  моли́тесѧ сп҃сти́сѧ, мо́лимсѧ, дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Пречⷭ҇таѧ дв҃о, мт҃и  хрⷭ҇то́ва, дꙋшѝ моеѧ̀ стра̑сти лю̑тыѧ и҆сцѣлѝ,  молю́сѧ, и҆ проще́нїе да́рꙋй мои́хъ прегрѣше́нїй, ꙗ҆̀же  безꙋ́мнѣ содѣ́ѧхъ, дꙋ́шꙋ мою̀ ѡ҆скверни́въ, и҆ тѣ́ло  ѡ҆калѧ́хъ ѻ҆каѧ́нный. оу҆вы̀ мнѣ̀, что̀ сотворю̀ въ  ча́съ ѻ҆́нъ, внегда̀ а҆́гг҃ли дꙋ́шꙋ мою̀ разлꙋча́тъ ѿ  оу҆бо́гагѡ моегѡ̀ тѣлесѐ; тогда̀ помо́щница мѝ бꙋ́ди  и҆ предста́тельница: тебе́ бо и҆́мамъ оу҆пова́нїе ра́бъ  тво́й. 
По г҃-мъ стїхосло́вїи сѣда́льны, гла́съ и҃: 
Подо́бенъ: Повелѣ́нное та́йнѡ: 
Стра́шнагѡ и҆ оу҆жа́снагѡ и҆ неꙋмы́тнагѡ сꙋди́ща  твоегѡ̀ влⷣко хрⷭ҇тѐ, во оу҆мѣ̀ прїе́млю де́нь и҆  ча́съ, трепе́щꙋ ꙗ҆́кѡ ѕлодѣ́й: стꙋ̑днаѧ дѣла̀ и҆́мамъ,  и҆ дѣѧ̑нїѧ лю̑таѧ, ꙗ҆̀же є҆ди́нъ содѣ́ѧхъ прилѣ́жнѡ.  тѣ́мже со стра́хомъ припа́даю тѝ, и҆ вопїю̀  болѣ́зненнѡ: мл҃твами прⷣте́чи твоегѡ̀, многомлⷭ҇тиве,  сп҃си́ мѧ. 
Дꙋшѐ моѧ̀, неради́вѡ жи́знь и҆знꙋрѧ́ющи, воста́ни  нѣ́когда, къ покаѧ́нїю воззрѝ: воспла́чисѧ го́рцѣ  и҆з̾ глꙋбины̀ серде́чныѧ, да не ка́кѡ возрыда́еши та́мѡ  без̾ оу҆спѣ́ха: содрогни́сѧ, помышлѧ́ющи влⷣчнее  второ́е прише́ствїе, и҆ пре́жде сꙋда̀ сама̀ себѐ  ѡ҆сꙋдѝ: и҆ оу҆бѣ́гнеши ѻ҆́нагѡ сꙋда̀ пра́веднагѡ. 
Сла́ва, и҆ ны́нѣ, бг҃оро́диченъ: Безпло́тныхъ  твои́хъ, хрⷭ҇тѐ, и҆ прⷣте́чи твоегѡ̀, и҆ оу҆чєни́къ,  и҆ прⷪ҇рѡ́къ, и҆ мч҃нкъ, и҆ ст҃ы́хъ всѣ́хъ, и҆ бцⷣы  неискꙋсомꙋ́жныѧ и҆ бл҃гі́ѧ мт҃ре твоеѧ̀ мл҃твами  оу҆моле́нъ бы́въ, да́ждь на́мъ во свѣ́тѣ твое́мъ  ходи́ти: и҆ сподо́би на́съ оу҆лꙋчи́ти црⷭ҇твїе твоѐ, за  млⷭ҇рдїе млⷭ҇ти твоеѧ̀. 
Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆  ст҃ы̑мъ є҆гѡ̀ мч҃нкѡмъ. Творе́нїе кѵ́ръ і҆ѡ́сифа, гла́съ  и҃: 
Пѣ́снь а҃ 
І҆рмо́съ: Сокрꙋши́вшемꙋ бра̑ни мы́шцею свое́ю, и҆  прове́дшемꙋ і҆и҃лѧ сквозѣ̀ чермно́е мо́ре, пои́мъ  є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ  просла́висѧ. 
И҆спо́лни моѐ се́рдце оу҆миле́нїѧ хрⷭ҇тѐ, ꙗ҆́кѡ да  вни́дꙋ покаѧ́нїемъ въ селє́нїѧ твоѧ̑: и҆  и҆сповѣ́данїемъ помолю́сѧ тебѣ̀, ѿ долгѡ́въ мѧ̀  разрѣша́ющꙋ. 
Разрѣши́ мѧ сло́ве, ѿ соꙋ́зъ безчи́сленныхъ мои́хъ  ѕѡ́лъ, да ше́ствꙋю въ покаѧ́нїи пра́вєдныѧ стєзѝ  твоѧ̑, въ бж҃е́ственное наставлѧ́ющыѧ поко́ище вѣ́чныхъ  красо́тъ. 
Мч҃нченъ: Взѧ́тсѧ къ высотѣ̀ вели́кое мч҃нкъ твои́хъ  хрⷭ҇тѐ великолѣ́пїе, всесла́внѡ бо пострада́вше, и҆  превели́кими твои́ми бл҃года́тьми возвели́чишасѧ. 
Мч҃нченъ: Кропле́нїемъ бж҃е́ственныхъ крове́й ст҃ы́хъ  страда́лєцъ, кро́вь тре́бищнаѧ приноси́маѧ врагꙋ̀  преста̀, и҆ ѡ҆свѧти́шасѧ земна̑ѧ дх҃а бл҃года́тїю. 
Бг҃оро́диченъ: Покаѧ́нїѧ мѝ дв҃о покажѝ пꙋти̑, и҆  ѿ водѧ́щїѧ мѧ̀ ко грѣхꙋ̀ возвратѝ стезѝ: да тѧ̀ пою̀  многопѣ́тꙋю бж҃їю роди́тельницꙋ. 
И҆́нъ канѡ́нъ ст҃о́мꙋ и҆ вели́комꙋ і҆ѡа́ннꙋ прⷣте́чи,  гла́съ и҃: 
І҆рмо́съ: И҆стрѧ́сшемꙋ въ мо́ри мꙋчи́тельство  фараѡ́не, и҆ і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀  ꙗ҆́кѡ просла́висѧ во вѣ́ки. 
Прⷣте́че проповѣ́дателю покаѧ́нїѧ, пока́ѧтисѧ мѝ  ѿ дꙋшѝ всеѧ̀, молѝ сп҃са и҆ гдⷭ҇а, оу҆́мъ мо́й  просвѣща́ѧ и҆ се́рдце, любо́вїю чтꙋ́щагѡ тѧ̀. 
Ꙗ҆́кѡ пꙋсты́нное краснѣ́йшее ѻ҆вча̀ прⷣте́че,  мч҃нче хрⷭ҇то́въ, ны́нѣ въ пꙋсты́ни мѧ̀ страсте́й  водворѧ́ющасѧ, наста́ви къ жи́зни покаѧ́нїѧ,  бж҃е́ственною твое́ю мл҃твою. 
Мꙋ́чащагѡ мѧ̀ грѣха̀ ско́рѡ свободѝ, хода́тайствомъ  твои́мъ мꙋ́дре прⷣте́че, молю́сѧ, и҆ разрꙋшѝ на мѧ̀  дви́жимꙋю бѣсо́вскꙋю бꙋ́рю. 
Бг҃оро́диченъ: Сп҃си́ мѧ мт҃и и҆́стины, ѡ҆бꙋрева́емаго  лю́тѣ ѿ страсте́й, и҆ ча́стѡ погрꙋжа́ема, и҆ и҆спра́ви  мѧ̀ чⷭ҇таѧ къ сп҃се́нїѧ бл҃гоꙋти́шномꙋ приста́нищꙋ. 
Пѣ́снь г҃ 
І҆рмо́съ: Оу҆тверди́сѧ се́рдце моѐ во гдⷭ҇ѣ,  вознесе́сѧ ро́гъ мо́й въ бз҃ѣ мое́мъ, разшири́шасѧ на  врагѝ моѧ̑ оу҆ста̀ моѧ̑, возвесели́хсѧ ѡ҆ сп҃се́нїи  твое́мъ. 
Сквє́рны ѕлѡ́бныѧ ѿмы́въ моегѡ̀ се́рдца, и҆  ꙗ҆ви́тисѧ мѝ непоро́чнꙋ пред̾ тобо́ю въ де́нь  стра́шный сподо́би хрⷭ҇тѐ мо́й, ꙗ҆́кѡ пребл҃гі́й. 
Возмо́же лꙋка́вствомъ оу҆мертви́ти мѧ̀ ѿстꙋ́пникъ,  жа́ломъ сло́ве грѣхо́внымъ: но са́мъ мѧ̀ хрⷭ҇тѐ,  живоно́снымъ и҆сцѣлѝ бы́лїемъ покаѧ́нїѧ. 
Мч҃нченъ: Ста́немъ мꙋ́жески, возглаша́хꙋ  стрⷭ҇тоте́рпцы дрꙋ́гъ дрꙋ́гꙋ, да не кто̀ во́инства  ѿве́ржетсѧ: влⷣка помо́щникъ на́мъ предстои́тъ,  стра́ждꙋщымъ до́блественнымъ оу҆мо́мъ. 
Мч҃нченъ: Пречестно́е ка́менїе цр҃кве, бж҃е́ствєнныѧ  столпы̀ бл҃гоче́стїѧ, пре́лести побѣди́тели, всѝ въ  пѣ́снехъ почти́мъ вѣ́рнїи мч҃нки гдⷭ҇ни. 
Бг҃оро́диченъ: Низпа́дшымъ и҆справле́нїе бцⷣе,  па́дшаго мѧ̀ воздви́гни и҆з̾ ро́ва ѕѡ́лъ мои́хъ: и҆  оу҆твердѝ влⷣчце, на ка́мени за́повѣдей бж҃їихъ. 
И҆́нъ 
І҆рмо́съ: Оу҆твердѝ на́шъ оу҆́мъ и҆ сердца̀, нб҃са̀  сло́вомъ оу҆твержде́й, во є҆́же пѣ́ти и҆ сла́вити тѧ̀,  во сп҃се́нїе дꙋ́шъ на́шихъ. 
Ѡ҆дождѝ и҆ мнѣ̀ ка̑пли покаѧ́нїѧ, и҆́же въ рѣцѣ̀  бе́зднꙋ крⷭ҇ти́вый бл҃гоꙋтро́бїѧ, гдⷭ҇а всѣ́хъ  прⷣте́че, мч҃нче достосла́вне. 
Напа́стными волна́ми житїѧ̀ всегда̀ оу҆мо́мъ  коле́блемь, прибѣга́ю под̾ кро́въ тво́й прⷣте́че  сп҃совъ, потщи́сѧ помощи́ ми рабꙋ̀ твоемꙋ̀. 
Въ нощны́хъ мл҃твахъ призыва́ю дневна́го свѣти́льника  тебѐ мі́рꙋ, бг҃обл҃же́нне прⷣте́че, просвѣтѝ моѧ̑  сердє́чнаѧ чꙋ̑вства. 
Бг҃оро́диченъ: Ра́дꙋйсѧ ѿ на́съ ст҃а́ѧ бцⷣе:  ра́дꙋйсѧ, ꙗ҆́же ра́дость ро́ждшаѧ мі́рꙋ: ра́дꙋйсѧ  рꙋ́чко, и҆з̾ неѧ́же ма́нна нбⷭ҇наѧ всѣ̑мъ вѣ̑рнымъ  даде́сѧ. 
Пѣ́снь д҃ 
І҆рмо́съ: Оу҆слы́шахъ гдⷭ҇и, слꙋ́хъ тво́й, и҆  оу҆боѧ́хсѧ: ꙗ҆́кѡ неизрече́ннымъ совѣ́томъ, бг҃ъ сы́й  присносꙋ́щный, ѿ дв҃ы проше́лъ є҆сѝ вопло́щьсѧ:  сла́ва снизхожде́нїю твоемꙋ̀ хрⷭ҇тѐ, сла́ва си́лѣ  твое́й. 
Прельстѝ мѧ̀ вкꙋше́нїемъ грѣхо́внымъ вра́гъ  льсте́цъ, и҆ ѿ тебѐ бл҃же, дале́че оу҆далѝ, и҆  зꙋбѡ́мъ свои̑мъ снѣ́дь содѣ́ла мѧ̀: є҆ди́не сп҃се,  потщи́сѧ и҆з̾ѧ́ти мѧ̀. 
Неѧвлє́наѧ гдⷭ҇и, и҆ сокровє́наѧ моѧ̑ са́мъ вѣ́си,  согрѣши́вшагѡ тѝ мно́гѡ: мно́гими твои́ми щедро́тами  оу҆ще́дри сло́ве бж҃їй, ꙗ҆́кѡ млⷭ҇тивъ, и҆ покаѧ́нїѧ  мѝ вре́мѧ пода́ждь ѡ҆чисти́тельно. 
Мч҃нченъ: Ꙗ҆́кѡ волна́ми мꙋче́ньми потоплѧ́еми  мч҃нцы, ѡ҆кормле́нїемъ хрⷭ҇то́вымъ ко приста́нищємъ  приведо́стесѧ нбⷭ҇нагѡ црⷭ҇твїѧ, ѿ негѡ̀  побѣдоно́сными вѣнцы̀ вои́стиннꙋ оу҆добрѧ́еми. 
Мч҃нченъ: Ѡ҆бнови́вше мч҃нцы, бл҃гоче́стїемъ зе́млю  серде́чнꙋю, и҆сповѣ́данїѧ на не́й сѣ́мѧ вложи́сте: и҆  мꙋче́нїѧ пожа́сте ꙗ҆́вѣ стори́чествꙋющїй кра́сный  кла́съ бл҃года́тїю. 
Бг҃оро́диченъ: Всепѣ́таѧ влⷣчце, велегла́снѡ  воспѣва́ющагѡ тѝ, и҆спо́лни всѧ́кїѧ ра́дости мою̀  мы́сль, подаю́щи мѝ пла́чь бл҃гъ, и҆ покаѧ́нїѧ вины̑, и҆  ра́зꙋмъ сп҃се́нїѧ. 
И҆́нъ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство: разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Себѐ самого̀ пла́чꙋ, житїѐ неиспра́влено и҆мѣ́ѧ  всегда̀: сп҃сѝ и҆ оу҆ще́дри мѧ̀ прⷣте́че, грѣхѝ  погиба́ющаго. 
Въ мл҃твахъ и҆ моле́нїихъ да ѡ҆брѧ́щꙋ тѧ̀ помо́щника  бл҃же́нне, дꙋ́шꙋ мою̀ оу҆крѣплѧ́юща, и҆ помышле́нїе  моѐ ѡ҆зарѧ́юща. 
Потоплѧ́ема бꙋ́рею согрѣше́нїй, и҆ бѣ́дствꙋюща мѧ̀,  крⷭ҇ти́телю хрⷭ҇то́въ, ѡ҆кормѝ къ приста́нищꙋ  бж҃е́ственнагѡ ра́зꙋма. 
Бг҃оро́диченъ: Смири́вши мѧ̀ высокомꙋ́дреннѡ  живꙋ́щаго, сп҃сѝ пречⷭ҇таѧ, ро́ждшаѧ возне́сшаго  смири́вшеесѧ є҆стество̀. 
Пѣ́снь є҃ 
І҆рмо́съ: Мра́къ дꙋшѝ моеѧ̀ разженѝ свѣтода́вче  хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны: и҆  да́рꙋй мѝ свѣ́тъ повелѣ́нїй твои́хъ сло́ве, да  оу҆́тренюѧ сла́влю тѧ̀. 
И҆́же блꙋдни́цꙋ ѡ҆чи́стивый, и҆ прокажє́нныѧ, твои́мъ  повелѣ́нїемъ содѣ́телю всѧ́ческихъ, скве́рнагѡ грѣха̀  смире́ннꙋю дꙋ́шꙋ мою̀ ѡ҆чи́сти, и҆ ѻ҆де́ждами  блиста́ющими краснꙋ̀ содѣ́лай влⷣко, молю́сѧ. 
Ѿ оу҆́зъ разрѣши́въ мѧ̀ мно́гихъ мои́хъ  прегрѣше́нїй хрⷭ҇тѐ бж҃е, невозбра́ннѡ ходи́ти напра́ви  въ пꙋти̑ твоѧ̑: ꙗ҆́кѡ да ѿрѣши́всѧ ѿ пло́ти, въ  покѡ́ища ст҃а̑ѧ всели́всѧ, сла́влю тѧ̀. 
Мч҃нченъ: И҆стка́вше ѿ болѣ́зней себѣ̀ ри́зꙋ  сла́вы мч҃нцы, и҆ ѡ҆дѣ́ѧвшесѧ краснѡ̀, въ вы́шнѣмъ  живꙋ́тъ црⷭ҇твїи въ ра́дости, побѣ́ды вѣнцы̀ кра́сными  оу҆добрѧ́еми. 
Мч҃нченъ: Текꙋ́щими стоѧ̑щаѧ и҆змѣни́ша  бл҃гомꙋ́дреннѡ мч҃нцы: тѣснота́ми бо мꙋче́нїй  разли́чныхъ ѡ҆б̾ѧ́ти бы́вше, къ простра́нствꙋ  и҆́стинномꙋ нбⷭ҇нагѡ црⷭ҇твїѧ мꙋ́дрїи достиго́сте  ра́дꙋющесѧ. 
Бг҃оро́диченъ: Ст҃а́ѧ бцⷣе, ꙗ҆́же ст҃о́е сло́во  ро́ждшаѧ пло́тїю, є҆ди́наго почива́ющаго на всѣ́хъ  ст҃ы́хъ, ѡ҆свѧтѝ мо́й оу҆́мъ въ лꙋка́выхъ дѣ́лѣхъ  при́снѡ пребыва́ющїй. 
И҆́нъ 
І҆рмо́съ: Ѿ но́щи невѣ́дѣнїѧ, бг҃овѣ́дѣнїѧ де́нь  во свѣ́тѣ лица̀ твоегѡ̀ хрⷭ҇тѐ, да возсїѧ́етъ, ко  оу҆́трꙋ хвале́нїе твоѐ въ сердца́хъ на́шихъ. 
Въ нощѝ житїѧ̀ заблꙋ́ждшаго мѧ̀ просвѣтѝ, сла́вный  прⷣте́че, свѣти́льникъ сы́й сл҃нца пра́веднагѡ. 
Въ бꙋ́дꙋщемъ сꙋдѣ̀, є҆гда̀ и҆́мамъ гдⷭ҇еви  предста́ти, да ѡ҆брѧ́щꙋ тѧ̀ предста́телѧ прⷣте́че,  ѡ҆сꙋжде́нїѧ мѧ̀ стра́шнагѡ и҆з̾има́юща. 
Напа́ствꙋемаго мѧ̀, и҆ и҆скꙋше́ньми бѣсо́вскими  коле́блемаго, оу҆твердѝ на ка́мени бж҃е́ственныхъ  хотѣ́нїй приснопѣва́емый. 
Бг҃оро́диченъ: Ꙗ҆́кѡ превы́шшаѧ всѣ́хъ тва́рей, мт҃и  бж҃їѧ приснодв҃о, вы́шша покажи́ мѧ вра́жїихъ сѣ́тей. 
Пѣ́снь ѕ҃ 
І҆рмо́съ: Ꙗ҆́коже прⷪ҇ро́ка и҆зба́вилъ є҆сѝ и҆з̾  глꙋбины̀ преиспо́днїѧ хрⷭ҇тѐ бж҃е, и҆ менѐ ѿ  грѣхѡ́въ мои́хъ и҆зба́ви ꙗ҆́кѡ чл҃вѣколю́бецъ, и҆  оу҆пра́ви живо́тъ мо́й, молю́сѧ. 
Ка́ющасѧ прїими́ мѧ, ꙗ҆́коже и҆ногда̀ нїнеѵі́тѧны,  вѣ́ровавшыѧ бж҃е́ственнѣй про́повѣди, хрⷭ҇тѐ,  прⷪ҇ро́ка твоегѡ̀: и҆ ѡ҆кормѝ живо́тъ мо́й, молю́сѧ тѝ. 
Ꙗ҆́кѡ мыта́рь воздыха́ю, ꙗ҆́коже блꙋдни́ца слезю̀,  ꙗ҆́кѡ пе́тръ вопїю̀, мно́гими погрꙋжа́емь прегрѣше́нїи  хрⷭ҇тѐ: по́мощи мѝ рꙋ́кꙋ да́ждь, и҆ сп҃си́ мѧ. 
Мч҃нченъ: Ꙗ҆́кѡ бг҃освѣ̑тлаѧ свѣти̑ла мч҃нцы,  лꙋча́ми страда́нїѧ ѡ҆зарѧ́ете всегда̀ земны́й мі́ръ, и҆  ѿгонѧ́ете пре́лести тьмꙋ̀ глꙋбо́кꙋю. 
Мч҃нченъ: Бл҃же́ннѣйшїй коне́цъ ѡ҆брѣ́тше всест҃і́и  мч҃нцы, почита́ете всегда̀ бг҃а бл҃же́ннаго, наслажда́еми  тогѡ̀ свѣ́тлостїю. 
Бг҃оро́диченъ: Маннопрїе́мнаѧ рꙋ́чка, тѧ̀ бцⷣе  и҆ногда̀ проѡбразѝ: хрⷭ҇та́ бо носи́ла є҆сѝ, ма́ннꙋ  ра́зꙋма ѡ҆дожди́вшаго всѣ̑мъ чтꙋ́щымъ тѧ̀. 
И҆́нъ 
І҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ. ꙗ҆́кѡ ри́зою, многомлⷭ҇тиве хрⷭ҇тѐ бж҃е  на́шъ. 
Сѣки́рою покаѧ́нїѧ и҆́стиннагѡ всѐ ѡ҆чи́сти се́рдце  моѐ і҆ѡа́нне премꙋ́дре, плодоно́сно добродѣ́тельми  содѣ́ловаѧ є҆̀. 
Ки́томъ содержи́мь напа́стей, и҆з̾ глꙋбины̀ се́рдца  моегѡ̀ взыва́ю тѝ прⷣте́че: болѣ́зней мѧ̀ лю́тыхъ  свободѝ. 
Дꙋшѐ моѧ̀, пока́йсѧ те́плѣ, сѐ сꙋди́ще прїи́де,  возни́кни зовꙋ́щи: і҆и҃се бж҃е мо́й, прⷣте́чи ра́ди  твоегѡ̀ ты́ мѧ оу҆ще́дри. 
Бг҃оро́диченъ: Є҆ди́на сло́вомъ, пло́тїю сло́во  ро́ждшаѧ чⷭ҇таѧ, мо́лимсѧ, и҆зба́ви сѣ́тей вра́жїихъ  дꙋ́шы на́шѧ. 
Пѣ́снь з҃ 
І҆рмо́съ: А҆́гг҃ломъ ѻ҆́троки и҆з̾ ѻ҆гнѧ̀ сп҃сы́й,  и҆ гремѧ́щꙋю пе́щь преложи́вый на ро́сꙋ, бл҃гослове́нъ  є҆сѝ бж҃е ѻ҆тє́цъ на́шихъ. 
Ꙗ҆́кѡ въ беззако́нїихъ зача́тъ и҆ роди́хсѧ, ще́дре,  согрѣши́хъ па́че всѣ́хъ человѣ̑къ: ѡ҆браще́нїѧ мѝ  пода́ждь вре́мѧ ѡ҆правда́ющее мѧ̀. 
Превозне́слсѧ безꙋ́мнѡ, ꙗ҆́коже пре́жде фарїсе́й, и҆  паде́нїемъ лю́тымъ падо́хсѧ, и҆ ви́дѧ мѧ̀ ра́дꙋетсѧ  вражде́бный: сло́ве бж҃їй, не пре́зри менѐ. 
Мч҃нченъ: Собо́ръ чⷭ҇тны́хъ мч҃нкъ, во́инство  непобори́мое, по́лкъ же ст҃ы́й, гра́дꙋ написа́сѧ на  нб҃сѣ́хъ, на землѝ мꙋ́жествовавшее. 
Мч҃нченъ: Во́лею стрⷭ҇ть проше́дше мч҃нцы, хода́таицꙋ  безсме́ртїѧ, стрꙋю̀ и҆сцѣле́нїй и҆сточа́ете,  человѣ́кѡвъ стра̑сти ѿгонѧ́ющꙋ. 
Бг҃оро́диченъ: Па́че вины̀ ражда́еши всѣ́хъ винꙋ̀,  премно́жествомъ бл҃гости человѣ́ка бы́вшаго: тѣ́мже  согла́снѡ тѧ̀ чⷭ҇таѧ, оу҆бл҃жа́емъ. 
И҆́нъ 
І҆рмо́съ: Въ нача́лѣ зе́млю ѡ҆снова́вый, и҆ нб҃са̀  сло́вомъ оу҆тверди́вый, бл҃гослове́нъ є҆сѝ во вѣ́ки,  гдⷭ҇и бж҃е ѻ҆тє́цъ на́шихъ. 
И҆́же пꙋти̑ гдⷭ҇ни оу҆гото́вавый прⷣте́че, къ  томꙋ́же и҆спра́ви и҆ моѧ̑ стєзѝ, да зовꙋ̀:  бл҃гослове́нъ є҆сѝ бж҃е ѻ҆тє́цъ на́шихъ. 
Проповѣ́дниче свѣ́та, просвѣтѝ дꙋ́шꙋ мою̀, и҆  лю́тыѧ тьмы̀, и҆ гее́нны палѧ́щїѧ и҆зба́ви мѧ̀,  прибѣга́ющаго къ тебѣ̀ несꙋмнѣ́нною дꙋше́ю. 
Непло́дныѧ и҆зраще́нїе плодови́тое сы́й, моегѡ̀  се́рдца непло́дїе во бл҃гопло́дїе претворѝ твои́ми  мл҃твами мꙋ́дре крⷭ҇ти́телю хрⷭ҇то́въ. 
Бг҃оро́диченъ: И҆збра́ннаѧ а҆́гнице бж҃їѧ сло́ва,  молѝ и҆з̾ тебѐ вопло́щшагосѧ бг҃а, ко и҆збра̑ннымъ  ѻ҆вца́мъ мѧ̀ причта́ти въ ча́съ стра́шный. 
Пѣ́снь и҃ 
І҆рмо́съ: Покрыва́ѧй вода́ми превы́спрєннѧѧ своѧ̑,  полага́ѧй мо́рю предѣ́лъ песо́къ, и҆ содержа́й всѧ̑, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Рꙋ́цѣ всѧ́кими ѡ҆скверни́ла є҆сѝ ѕлодѣѧ́ньми дꙋшѐ  моѧ̀: и҆ ка́кѡ тѣ́хъ воздѣва́еши на высотꙋ̀ бесѣ́дꙋющи  бг҃ꙋ; но́зѣ непотре́бны сотвори́ла є҆сѝ, на дѣла̀  ходѧ́щи стꙋ̑днаѧ: потщи́сѧ ходи́ти покаѧ́нїемъ въ пꙋти̑  сп҃си́тєльныѧ. 
Не пребы́хъ гдⷭ҇и, въ за́повѣдехъ твои́хъ никогда́же,  не сотвори́хъ ни є҆ди́нъ де́нь твоегѡ̀ хотѣ́нїѧ бл҃же:  кото́рыма оу҆́бѡ ѻ҆чи́ма воззрю̀ на тѧ̀ тогда̀,  творѧ́ща сꙋ́дъ пра́ведный, и҆ пови̑нныѧ ѿсыла́юща во  ѻ҆́гнь гее́нскїй; 
Мч҃нченъ: Разжжє́нныѧ оу҆гаси́сте пє́щи  многобо́жїѧ, мꙋ́дрїи страда́льцы, ꙗ҆́коже во́дꙋ  и҆злива́юще мно́гꙋ ва́шѧ крѡ́ви, непра́веднѡ  пролїѧ́вшыѧсѧ, за любо́вь творца̀: тѣ́мже пото́къ  сла́достный наслѣ́дꙋете. 
Мч҃нченъ: Превзыдо́сте ст҃і́и, смире́нїѧ земно́е  тѣ́ло, и҆ мꙋ̑ки ꙗ҆́коже стра́ждꙋщꙋ и҆но́мꙋ  претерпѣ́сте, ѿсѣче́нїе рꙋка́мъ же и҆ нога́мъ:  ѿню́дꙋже превы́шшїѧ ны́нѣ сподо́бистесѧ жи́зни во  вѣ́ки. 
Бг҃оро́диченъ: Волнꙋ́ема мѧ̀ бꙋ́рею грѣхо́вною,  вопїю́ ти влⷣчце чⷭ҇таѧ, твои́мъ хода́тайствомъ напра́ви  мѧ̀ ко сп҃си́тельномꙋ покаѧ́нїю, и҆ ко всеꙋти́шномꙋ  приста́нищꙋ: ꙗ҆́кѡ да оу҆ви́жꙋ свѣ́тъ сп҃се́нїѧ,  ѡ҆мрача́емый при́снѡ лѣ́ностїю. 
И҆́нъ 
І҆рмо́съ: Безнача́льнаго цр҃ѧ̀ сла́вы, є҆гѡ́же  трепе́щꙋтъ нбⷭ҇ныѧ си̑лы, по́йте сщ҃е́нницы, лю́дїе  превозноси́те во всѧ̑ вѣ́ки. 
Взе́млющаго грѣхѝ мі́ра а҆́гнца бж҃їѧ, є҆го́же  показа́лъ є҆сѝ всѣ̑мъ, молѝ крⷭ҇ти́телю, стра̑сти  моѧ̑ оу҆мертви́ти, и҆ сп҃стѝ дꙋ́шꙋ мою̀. 
Ѡ҆блегчѝ бре́мѧ дꙋшѝ моеѧ̀, поборѝ борю́щыѧ мѧ̀,  гдⷭ҇ень крⷭ҇ти́телю: и҆ не оу҆ѧ́звлена мѧ̀ покажѝ ѿ  тѣ́хъ ѕлодѣ́йствїѧ. 
Оу҆дали́лсѧ є҆сѝ бѣ́гаѧй прⷪ҇ро́че, водвори́лсѧ же  є҆сѝ въ пꙋсты́ню непрохо́днꙋю: тѣ́мже тѧ̀ молю̀,  стра̑сти дꙋшѝ моеѧ̀ пꙋ́сты сотворѝ вско́рѣ. 
Бг҃оро́диченъ: Лоза̀ є҆сѝ дв҃о, ꙗ҆́же гро́здъ  зрѣ́лъ ро́ждшаѧ, оу҆миле́нїѧ питїе́мъ напоѧ́ющи мѧ̀  ны́нѣ, ѿимѝ пїѧ́нство ѕѡ́лъ мои́хъ. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ, въ домꙋ̀ дв҃довѣ  ѻ҆́трока своегѡ̀. въ ни́хже посѣтѝ на́съ восто́къ съ  высоты̀, и҆ напра́вилъ ны̀ є҆́сть на пꙋ́ть ми́ра. 
Да и҆ а҆́зъ сп҃са́емь бл҃года́рственнѡ тебѐ, хрⷭ҇тѐ,  велича́ю, при́зри на мѧ̀ мнѡ́ги ра̑ны на плещꙋ̀  прїе́мшаго, и҆ и҆сцѣлѝ, вїно̀ на ни́хъ и҆ є҆ле́й  возлива́ѧ, твоегѡ̀ сп҃се бл҃гоꙋтро́бїѧ позна́нїе. 
Ꙗ҆́коже разбо́йника бл҃гонра́внаго и҆спꙋсти́вшаго  гла́съ, и҆зба́вилъ є҆сѝ оу҆бі́йства и҆ тє́мъ ѕлы́хъ,  ꙗ҆́коже оу҆ще́дрилъ є҆сѝ блꙋдни́цꙋ прослези́вшꙋюсѧ,  ꙗ҆́кѡ петра̀ вели́каго оу҆ченика̀, и҆ дв҃да прⷪ҇ро́ка:  и҆ менѐ сп҃се, поми́лꙋй ѿча́ѧннаго. 
Мч҃нченъ: Соѡбра́зни бы́вше стрⷭ҇тє́мъ, страда́вшагѡ  на́съ ра́ди стрⷭ҇тоте́рпцы, съ ни́мъ ны́нѣ кꙋ́пнѡ  прославлѧ́етесѧ, ѡ҆божа́еми бж҃е́ственными прича́стїи, и҆  сїѧ́юще па́че заре́й чꙋ́вственнагѡ со́лнца, и҆  просвѣща́юще вѣ́рныхъ сердца̀. 
Мч҃нченъ: Добродѣ́тель возсїѧ̀ ст҃ы́хъ страда́лєцъ,  всѧ́къ гра́дъ си́ми сокро́вищи вои́стиннꙋ некра́домыми  ѡ҆богаща́етсѧ вѣ́рою, ѡ҆блиста́ющихъ бл҃года́ть  ѻ҆би́льнѡ чꙋде́съ пресла́вныхъ: ꙗ҆̀же пѣсносло́вимъ  ꙗ҆́кѡ тє́плыѧ предста́тели. 
Бг҃оро́диченъ: Просвѣти́тельными мо́лнїѧми,  всенепоро́чнаѧ, и҆з̾ твоеѧ̀ проше́дшагѡ оу҆тро́бы, сн҃а  бж҃їѧ, вѣ́рою пою́щыѧ тѧ̀ просвѣтѝ: и҆ тьмы̀ на́съ  несвѣти́мыѧ, и҆ вѣ́чныѧ мꙋ́ки и҆змѝ твои́мъ  предста́тельствомъ. 
И҆́нъ 
І҆рмо́съ: Проѧвле́нное на горѣ̀ законополо́жникꙋ во  ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше  вѣ́рныхъ сп҃се́нїе, пѣ́сньми немо́лчными велича́емъ. 
Хотѧ́щꙋ стра́шномꙋ твоемꙋ̀ предста́ти престо́лꙋ  сло́ве, и҆ дѣѧ́нїй мои́хъ и҆стѧза́емѣй бы́ти винѣ̀,  кото́рый ѡ҆брѧ́щꙋ ѿвѣ́тъ, ѻ҆каѧ́нный; твоегѡ̀ ра́ди  крⷭ҇ти́телѧ, гдⷭ҇и бж҃е мо́й, тогда̀ пощади́ мѧ. 
Ꙗ҆́кѡ гла́съ сло́ва, и҆спра́ви гла́сы моѧ̑ къ бг҃ꙋ,  премꙋ́дре крⷭ҇ти́телю, и҆ и҆зба́ви мѧ̀ ѕло́бы бѣсо́вскїѧ  и҆ и҆скꙋше́нїѧ человѣ̑къ: да по до́лгꙋ оу҆бл҃жа́ю тѧ̀. 
Напита́й мѧ̀ пи́щею безсме́ртною хрⷭ҇то́выхъ  за́повѣдей, напо́й мѧ̀ питїе́мъ живо́тнымъ крⷭ҇ти́телю  и҆ прⷪ҇ро́че: и҆ предста́ви бг҃ꙋ сп҃се́на, под̾ кро́въ  тво́й притека́ющаго. 
Бг҃оро́диченъ: Влⷣчце дв҃о чⷭ҇таѧ, и҆  препросла́вленнаѧ, съ прⷣте́чею сн҃а твоего̀ и҆ цр҃ѧ̀  молѝ, ѿ всѧ́кїѧ нꙋ́жды сп҃стѝ вѣ́рою тѧ̀ бл҃жа́щыѧ. 
Та́же, Досто́йно є҆́сть: и҆ покло́нъ, и҆ є҆ктенїа̀,  и҆ свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры покаѧ́нны, гла́съ и҃: 
Є҆гда̀ прїимꙋ̀ во оу҆мѣ̀ мно́жество содѣ́ѧнныхъ  мно́ю ѕѡ́лъ, и҆ въ помышле́нїе прїидꙋ̀ стра́шнагѡ  ѻ҆́нагѡ и҆спыта́нїѧ; тре́петомъ содержи́мь къ тебѣ̀  прибѣга́ю чл҃вѣколю́бцꙋ бг҃ꙋ. тѣ́мже не пре́зри менѐ,  молю́ тѧ, є҆ди́не безгрѣ́шне: да́рꙋй оу҆миле́нїе  смире́ннѣй мое́й дꙋшѝ пре́жде конца̀, и҆ сп҃си́ мѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ и҆ возвесели́хомсѧ. во всѧ̑ дни̑ на́шѧ  возвесели́хомсѧ: за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Сле́зы мѝ да́ждь бж҃е, ꙗ҆́коже и҆ногда̀ женѣ̀  грѣ́шницѣ, и҆ сподо́би мѧ̀ ѡ҆мочи́ти но́зѣ твоѝ,  ꙗ҆̀же мѧ̀ ѿ пꙋтѝ пре́лести свободи́вшыѧ, и҆ мѵ́ро  бл҃гоꙋха́нїѧ тебѣ̀ приноси́ти житїѐ чи́сто, покаѧ́нїемъ  мѝ созда́ное, да оу҆слы́шꙋ и҆ а҆́зъ жела́емый тво́й  гла́съ: вѣ́ра твоѧ̀ сп҃се́ тѧ, и҆дѝ въ ми́рѣ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Вельмѝ подвиза́стесѧ ст҃і́и, мꙋ̑ки ѿ  беззакѡ́нникъ претерпѣ́вше до́блественнѣ, и҆ хрⷭ҇та̀  и҆сповѣ́давше пред̾ царѝ: и҆ преста́вльшесѧ ѿ житїѧ̀  па́ки си̑лы дѣ́йствꙋете въ мі́рѣ, и҆ недꙋ́гꙋющыѧ  и҆сцѣлѧ́ете стрⷭ҇тьмѝ свои́ми ст҃і́и. моли́те сп҃сти́сѧ  дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Кро́въ тво́й бцⷣе  дв҃о, врачевство̀ є҆́сть дꙋхо́вное: во́нь бо  прибѣга́юще, ѿ дꙋше́вныхъ недꙋ̑гъ и҆збавлѧ́емсѧ. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  тропа́рь, и҆ є҆ктенїа̀. Та́же, ча́съ а҃-й, и҆ ѱалмы̀  ѻ҆бы́чны, и҆ про́чее, и҆ ѿпꙋ́стъ. 
Во вто́рникъ бл҃жє́нны, гла́съ и҃: 
Помѧнѝ на́съ хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ, є҆ди́не ще́дре, нбⷭ҇номꙋ црⷭ҇твїю твоемꙋ̀. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Пꙋчи́нꙋ ꙗ҆́кѡ и҆мѣ́ѧ хрⷭ҇тѐ млⷭ҇рдїѧ, и҆зсꙋшѝ  мои́хъ прегрѣше́нїй пꙋчи́нꙋ: и҆ оу҆миле́нїѧ слеза́ми  дꙋ́шꙋ мою̀ ѡ҆камене́ннꙋю претворѝ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Дре́вле хрⷭ҇та̀ въ водѣ̀ крⷭ҇ти́въ, бж҃е́ственный  крⷭ҇ти́телю, ѿ страсте́й мѧ̀ треволне́нїѧ ѡ҆бꙋрева́ема,  ко приста́нищꙋ покаѧ́нїѧ твои́ми мольба́ми оу҆стремѝ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Мч҃нченъ: Кровьмѝ ва́шими, ст҃і́и стрⷭ҇тоте́рпцы,  оу҆гаси́вше ѻ҆́гнь і҆дѡлобѣ́сїѧ, стрꙋи̑ и҆сточа́ете,  всегда̀ и҆сцѣле́нїй, стра̑сти разли̑чныѧ и҆сцѣлѧ́юще. 
Сла́ва: Безнача́льне ѻ҆́ч҃е, и҆ сн҃е, и҆  бж҃е́ственный дш҃е, крⷭ҇ти́телѧ мл҃твами, многолѣ̑тныѧ  стра̑сти дꙋшѝ моеѧ̀ оу҆толѝ, молю́сѧ: и҆ сп҃си́ мѧ  раба̀ твоего̀. 
И҆ ны́нѣ: И҆зба́ви на́съ ѿ страсте́й безче́стїѧ, и҆  лю́тагѡ во а҆́дѣ мꙋче́нїѧ. мольба́ми твои́ми пречⷭ҇таѧ  бцⷣе, бл҃гоче́стнѡ тѧ̀ оу҆бл҃жа́ющихъ. 


Во вто́рникъ ве́чера, 
на Гдⷭ҇и воззва́хъ, стїхи̑ры крⷭ҇тны, гла́съ и҃: 
Подо́бенъ: Мч҃нцы гдⷭ҇ни: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
На крⷭ҇тѣ̀ хрⷭ҇тѐ пригво́ждсѧ, пронза́емь въ рꙋ́цѣ  и҆ но́зѣ, въ ребро́ же ст҃о́е прободе́нъ бы́лъ є҆сѝ,  и҆сточа́ѧ мѝ ка̑пли бж҃е́ственнагѡ сп҃се́нїѧ,  пребл҃гі́й, кро́вь же и҆ во́дꙋ, ꙗ҆́кѡ да ѡ҆мы́еши мо́й  гно́й и҆ скве́рнꙋ: сла́ва твое́й всеще́дре бл҃гости. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Страда́ти претерпѣ́лъ є҆сѝ влⷣко, ꙗ҆́кѡ да  безстра́стїе всѣ̑мъ пода́си, покланѧ́ющымсѧ твои̑мъ  стрⷭ҇тє́мъ, и҆ во́льномꙋ заколе́нїю, и҆ копїю̀, и҆  гвоздє́мъ, и҆ тро́сти, ꙗ҆̀же долготерпѣли́внѡ хотѧ̀  претерпѣ́лъ є҆сѝ: ꙗ҆́кѡ да и҆ мнѣ̀ и҆схода́таиши  гдⷭ҇и, ра́ди стрⷭ҇те́й твои́хъ безстра́стїе. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Ю҆́ница нескве́рнаѧ, ю҆нца̀ ви́дѧщи на дре́во  воздви́жена во́лею, рыда́ющи оу҆ми́льнѡ вопїѧ́ше:  оу҆вы̀ мнѣ̀, возлю́бленнѣйшее ча́до, что́ ти со́нмъ  воздадѐ безбл҃года́тный є҆вре́йскїй, хотѧ̀ мѧ̀  безча́дствовати ѿ тебѐ вселюби́мый; 
Та́же, мине́и стїхи̑ры ст҃о́мꙋ. А҆́ще ли нѣ́сть  мине́и: 
И҆́ны стїхи̑ры бцⷣѣ, гла́съ и҃: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Не терплю̀ ча́до, зрѣ́ти тѧ̀ на дре́вѣ оу҆снꙋ́вша,  бо́дрость всѣ̑мъ даю́щаго: ꙗ҆́кѡ да дре́вле ѿ  престꙋпле́нїѧ плода̀, сно́мъ всепа́гꙋбнымъ оу҆снꙋ́вшымъ,  бж҃е́ственнꙋю и҆ сп҃си́тельнꙋю бо́дрость пода́си, дв҃а  глаго́лаше пла́чꙋщисѧ, ю҆́же велича́емъ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Собо́ръ непра́ведный тебѐ на крⷭ҇тъ воздви́же  а҆́гнца, взе́млющаго мі́ра прегрѣшє́нїѧ, и҆ копїе́мъ  твоѧ̑ ре́бра прободо́ша долготерпѣли́ве, и҆ рꙋ́ки  пригвозди́ша твоѧ̑ и҆ но́ги. ѽ сꙋро́вства ѕла́гѡ! ѽле  дерзнове́нїѧ! пречⷭ҇таѧ сїѧ̑ взыва́ше оу҆ми́льнѡ  слезѧ́щи. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Что̀ зри́мое сїѐ, є҆́же ны́нѣ ви́ждꙋ влⷣко; и҆́же  го́рстїю всю̀ тва́рь пречꙋ́днѣ содержа́й, на дре́вѣ  ꙗ҆́коже а҆́гнецъ непра́веднѣ ви́сиши, сло́ве бж҃їй, ѿ  ра̑бъ непокори́выхъ повѣ́шенъ; ѽле терпѣ́нїѧ! ѽле  твоеѧ̀ бл҃гости всеще́дре! слезѧ́щи глаго́лаше  пренепоро́чнаѧ. 
Сла́ва, и҆ ны́нѣ, крⷭ҇тобг҃оро́диченъ: А҆́гнца тѧ̀  є҆гда̀ а҆́гница и҆ дв҃аѧ къ заколе́нїю ведо́ма оу҆зрѣ̀  со слеза́ми сло́ве послѣ́доваше, и҆ взыва́ше: гдѣ̀  тщи́шисѧ ча́до моѐ; сше́ствꙋю тебѣ̀ сладча́йшїй, не  терплю́ бо не зрѣ́ти тебѐ і҆и҃се мо́й многомлⷭ҇тиве. 
Та́же, Свѣ́те ти́хїй: и҆ прокі́менъ днѐ. И҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ и҃: 
Вознесы́йсѧ на крⷭ҇тъ хрⷭ҇тѐ бж҃е, и҆ сп҃слъ є҆сѝ  человѣ́ческїй ро́дъ: сла́вимъ страда̑нїѧ твоѧ̑. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Пригвозди́лсѧ є҆сѝ на крⷭ҇тѣ̀ хрⷭ҇тѐ бж҃е, и҆  ѿве́рзлъ є҆сѝ ра̑йскїѧ двє́ри: сла́вимъ бж҃ество̀  твоѐ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ, наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нцы твоѝ гдⷭ҇и, забы́ша житє́йскаѧ, небре́гше ѡ҆  мꙋче́нїихъ, бꙋ́дꙋщїѧ ра́ди жи́зни, тоѧ̀ наслѣ̑дницы  ꙗ҆ви́шасѧ: тѣ́мже и҆ со а҆́гг҃лы ра́дꙋютсѧ. тѣ́хъ  мл҃твами да́рꙋй лю́демъ твои̑мъ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, є҆гда́ тѧ сл҃нца пра́веднаго со́лнце ви́дѣ на  дре́вѣ повѣ́шена, лꙋчы̀ скры̀, и҆ лꙋна̀ свѣ́тъ во  тьмꙋ̀ преложѝ: всенепоро́чнаѧ же твоѧ̀ мт҃и оу҆тро́бою  оу҆ѧзвлѧ́шесѧ. 
Та́же, Ны́нѣ ѿпꙋща́еши: И҆ Трист҃о́е. По Ѻ҆́ч҃е  на́шъ: тропа́рь, и҆ є҆ктенїа̀, и҆ ѿпꙋ́стъ. 
Во вто́рникъ на повече́рїи, 
канѡ́нъ моле́бный прест҃ѣ́й бцⷣѣ, гла́съ и҃: 
Пѣ́снь а҃ 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Припѣ́въ: Прест҃а́ѧ бцⷣе, сп҃сѝ на́съ. 
Мно́гими содержи́мь напа́стьми, къ тебѣ̀ прибѣга́ю  сп҃се́нїѧ и҆скі́й, ѽ мт҃и сло́ва и҆ дв҃о! ѿ тѧ́жкихъ  и҆ лю́тыхъ мѧ̀ сп҃сѝ. 
Страсте́й мѧ̀ смꙋща́ютъ прило́зи, мно́гагѡ оу҆ны́нїѧ  и҆спо́лнити мою̀ дꙋ́шꙋ: оу҆мирѝ ѻ҆трокови́це тишино́ю  сн҃а и҆ бг҃а твоегѡ̀ всенепоро́чнаѧ. 
Сла́ва: Сп҃са ро́ждшꙋю тѧ̀ и҆ бг҃а, молю̀ дв҃о,  и҆зба́вити ми сѧ лю́тыхъ: къ тебѣ́ бо ны́нѣ прибѣга́ѧ,  простира́ю и҆ дꙋ́шꙋ и҆ помышле́нїе. 
И҆ ны́нѣ: Недꙋ́гꙋюща тѣ́ломъ и҆ дꙋше́ю, посѣще́нїѧ  бж҃е́ственнагѡ, и҆ промышле́нїѧ ѿ тебѐ сподо́би  є҆ди́на бг҃ома́ти, ꙗ҆́кѡ бл҃га́ѧ, бл҃га́гѡ же  роди́тельнице. 
Пѣ́снь 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Предста́тельство и҆ покро́въ жи́зни моеѧ̀, полага́ю  тѧ̀ бг҃ороди́тельнице дв҃о, ты́ мѧ ѡ҆кормѝ ко  приста́нищꙋ твоемꙋ̀, бл҃ги́хъ вино́вна, вѣ́рныхъ  оу҆твержде́нїе, є҆ди́на всепѣ́таѧ. 
Молю̀ дв҃о, дꙋше́вное смꙋще́нїе, и҆ печа́ли моеѧ̀  бꙋ́рю разори́ти: ты́ бо бг҃оневѣ́стнаѧ, нача́льника  тишины̀ хрⷭ҇та̀ родила̀ є҆сѝ є҆ди́на пречⷭ҇таѧ. 
Сла́ва: Бл҃годѣ́телѧ ро́ждши до́брыхъ вино́внаго,  бл҃годѣѧ́нїѧ бога́тство всѣ̑мъ и҆сточѝ: всѧ̑ бо  мо́жеши, ꙗ҆́кѡ си́льнаго въ крѣ́пости хрⷭ҇та̀ ро́ждши,  бг҃обл҃же́ннаѧ. 
И҆ ны́нѣ: Лю́тыми недꙋ́ги, и҆ болѣ́зненными  страстьмѝ и҆стѧза́емꙋ, дв҃о, ты́ ми помозѝ,  и҆сцѣле́нїй бо неѡскꙋ́дное тѧ̀ зна́ю сокро́вище  пренепоро́чнаѧ, неиждива́емое. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство: разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Страсте́й мои́хъ смꙋще́нїе, ко́рмчїю ро́ждшаѧ гдⷭ҇а,  и҆ бꙋ́рю оу҆тишѝ мои́хъ прегрѣше́нїй, бг҃оневѣ́стнаѧ. 
Млⷭ҇рдїѧ твоегѡ̀ бе́зднꙋ призыва́ющꙋ пода́ждь мѝ,  ꙗ҆́же бл҃госе́рдаго ро́ждшаѧ, и҆ сп҃са всѣ́хъ пою́щихъ  тѧ̀. 
Сла́ва: Наслажда́ющесѧ пречⷭ҇таѧ, твои́хъ дарова́нїй,  бл҃года́рственное воспѣва́емъ пѣ́нїе, вѣ́дꙋще тѧ̀  бг҃ома́терь. 
И҆ ны́нѣ: На ѻ҆дрѣ̀ болѣ́зни моеѧ̀, и҆ не́мощи  низлежа́щꙋ мѝ, ꙗ҆́кѡ бл҃голюби́ва помозѝ бцⷣе,  є҆ди́на приснодв҃о. 
Пѣ́снь є҃ 
І҆рмо́съ: Просвѣтѝ на́съ повелѣ́нїи твои́ми гдⷭ҇и,  и҆ мы́шцею твое́ю высо́кою тво́й ми́ръ пода́ждь на́мъ,  чл҃вѣколю́бче. 
И҆спо́лни чⷭ҇таѧ, весе́лїѧ се́рдце моѐ, твою̀  нетлѣ́ннꙋю даю́щи ра́дость, весе́лїѧ ро́ждшаѧ  вино́внаго. 
И҆зба́ви на́съ ѿ бѣ́дъ бцⷣе чⷭ҇таѧ, вѣ́чное  ро́ждши и҆збавле́нїе, и҆ ми́ръ всѧ́къ оу҆́мъ преимꙋ́щїй. 
Сла́ва: Разрѣшѝ мглꙋ̀ прегрѣше́нїй мои́хъ  бг҃оневѣ́сто, просвѣще́нїемъ твоеѧ̀ свѣ́тлости,  свѣ́тъ ро́ждшаѧ бж҃е́ственный и҆ превѣ́чный. 
И҆ ны́нѣ: И҆сцѣлѝ чⷭ҇таѧ, дꙋшѝ моеѧ̀ неможе́нїе,  посѣще́нїѧ твоегѡ̀ сподо́бльшаѧ, и҆ здра́вїе мл҃твами  твои́ми пода́ждь мѝ. 
Пѣ́снь ѕ҃ 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ бж҃е, возведи́ мѧ. 
Сме́рти и҆ тлѝ ꙗ҆́кѡ сп҃слъ є҆́сть, са́мъ сѧ̀  и҆зда́въ сме́рти, тлѣ́нїемъ и҆ сме́ртїю моѐ є҆стество̀  ꙗ҆́то бы́вшее, дв҃о, молѝ гдⷭ҇а и҆ сн҃а твоего̀,  врагѡ́въ ѕлодѣ́йствїѧ мѧ̀ и҆зба́вити. 
Предста́тельницꙋ тѧ̀ живота̀ вѣ́мъ, и҆ храни́тельницꙋ  тве́рдꙋ дв҃о, и҆ напа́стей рѣша́щꙋ молвы̑, и҆ нало́ги  бѣсѡ́въ ѿгонѧ́ющꙋ: и҆ молю́сѧ всегда̀. ѿ тлѝ  страсте́й мои́хъ и҆зба́вити мѧ̀. 
Сла́ва: Ꙗ҆́кѡ стѣ́нꙋ прибѣ́жища стѧжа́хомъ, и҆  дꙋ́шъ всесоверше́нное сп҃се́нїе, и҆ простра́нство въ  ско́рбехъ, ѻ҆трокови́це, и҆ просвѣще́нїемъ твои́мъ  при́снѡ ра́дꙋемсѧ. ѽ влⷣчце, и҆ ны́нѣ на́съ ѿ  страсте́й и҆ бѣ́дъ сп҃сѝ. 
И҆ ны́нѣ: На ѡ҆дрѣ̀ ны́нѣ немощствꙋ́ѧй лежꙋ̀, и҆  нѣ́сть и҆сцѣле́нїѧ пло́ти мое́й: но бг҃а и҆ сп҃са  мі́рꙋ, и҆ и҆зба́вителѧ недꙋ́гѡвъ ро́ждшаѧ, тебѣ̀ молю́сѧ  бл҃го́й, ѿ тлѝ недꙋ̑гъ возста́ви мѧ̀. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ и҃: 
А҆́гнца и҆ па́стырѧ, и҆ сп҃са мі́ра, на крⷭ҇тѣ̀  зрѧ́щи, ро́ждшаѧ тѧ̀, глаго́лаше слезѧ́щи: мі́ръ оу҆́бѡ  ра́дꙋетсѧ, прїе́млѧ и҆збавле́нїе: оу҆тро́ба же моѧ̀  гори́тъ, зрѧ́щи твоѐ распѧ́тїе, є҆́же за всѣ́хъ  терпи́ши сн҃е и҆ бж҃е мо́й. 
Пѣ́снь з҃ 
І҆рмо́съ: Ѿ і҆ꙋде́и доше́дше ѻ҆́троцы въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
На́ше сп҃се́нїе ꙗ҆́коже восхотѣ́лъ є҆сѝ сп҃се,  оу҆стро́ити, во оу҆тро́бꙋ дв҃ыѧ всели́лсѧ є҆сѝ, ю҆́же  мі́рꙋ предста́тельницꙋ показа́лъ є҆сѝ: ѻ҆тє́цъ  на́шихъ бж҃е, бл҃гослове́нъ є҆сѝ. 
Воли́телѧ млⷭ҇ти є҆го́же родила̀ є҆сѝ мт҃и чⷭ҇таѧ,  оу҆молѝ, и҆зба́витисѧ ѿ прегрѣше́нїй, и҆ дꙋше́вныхъ  скве́рнъ, вѣ́рою зовꙋ́щымъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Сла́ва: Сокро́вище сп҃се́нїѧ, и҆ и҆сто́чникъ  нетлѣ́нїѧ, тѧ̀ ро́ждшꙋю, и҆ сто́лпъ оу҆твержде́нїѧ, и҆  две́рь покаѧ́нїѧ зовꙋ́щымъ показа́лъ є҆сѝ: ѻ҆тє́цъ  на́шихъ бж҃е, бл҃гослове́нъ є҆сѝ. 
И҆ ны́нѣ: Тѣлє́сныѧ сла́бѡсти, и҆ дꙋшє́вныѧ  недꙋ́ги бг҃ороди́тельнице, любо́вїю пристꙋпа́ющихъ къ  кро́вꙋ твоемꙋ̀ дв҃о, и҆сцѣли́ти сподо́би, сп҃са хрⷭ҇та̀  на́мъ ро́ждшаѧ. 
Пѣ́снь и҃ 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
По́мощи ꙗ҆́же ѿ тебѐ тре́бꙋющыѧ не пре́зри дв҃о,  пою́щыѧ и҆ превозносѧ́щыѧ тѧ̀ во вѣ́ки. 
Неможе́нїе дꙋшѝ моеѧ̀ и҆сцѣлѧ́еши, и҆ тѣлє́сныѧ  болѣ̑зни дв҃о, да тѧ̀ просла́влю чⷭ҇таѧ во вѣ́ки. 
Сла́ва: И҆сцѣле́нїй бога́тство и҆злива́еши, вѣ́рнѡ  пою́щымъ тѧ̀ дв҃о, и҆ превозносѧ́щымъ неизрече́нное твоѐ  ржⷭ҇тво̀. 
И҆ ны́нѣ: Напа́стей ты̀ прило́ги ѿгонѧ́еши, и҆  страсте́й нахо́ды дв҃о: тѣ́мже тѧ̀ пое́мъ во всѧ̑  вѣ́ки. 
Пѣ́снь ѳ҃ 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
То́ка сле́зъ мои́хъ не ѿврати́сѧ, ꙗ҆́же ѿ  всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀  ро́ждшаѧ. 
Ра́дости моѐ се́рдце и҆спо́лни дв҃о: ꙗ҆́же ра́дости  прїе́мшаѧ и҆сполне́нїе, грѣхо́внꙋю печа́ль потреблѧ́ющи. 
Сла́ва: Свѣ́та твоегѡ̀ зарѧ́ми просвѣтѝ дв҃о,  мра́къ невѣ́дѣнїѧ ѿгонѧ́щи, бл҃говѣ́рнѡ бцⷣꙋ тѧ̀  и҆сповѣ́дающихъ. 
И҆ ны́нѣ: На мѣ́стѣ ѡ҆ѕлобле́нїѧ не́мощи,  смири́вшагосѧ дв҃о, и҆сцѣлѝ, и҆з̾ нездра́вїѧ во  здра́вїе претворѧ́ющи. 
Та́же, Досто́йно є҆́сть: и҆ покло́нъ. Трист҃о́е. По  Ѻ҆́ч҃е на́шъ: Тропа́рь, и҆ про́чее ѻ҆бы́чно, и҆  ѿпꙋ́стъ. 
Въ сре́дꙋ оу҆́тра, 
по а҃-мъ стїхосло́вїи сѣда́льны крⷭ҇тны, гла́съ и҃: 
Ви́дѧ разбо́йникъ нача́льника жи́зни, на крⷭ҇тѣ̀  ви́сѧща, глаго́лаше: а҆́ще не бы бг҃ъ бы́лъ вопло́щьсѧ,  и҆́же съ на́ми распны́йсѧ: не бы̀ со́лнце лꙋчѝ своѧ̑  потаи́ло, нижѐ бы землѧ̀ трепе́щꙋщи трѧсла́сѧ: но всѧ̑  терпѧ́й, помѧни́ мѧ гдⷭ҇и, во црⷭ҇твїи твое́мъ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Посредѣ̀ двою̀ разбѡ́йникꙋ, мѣ́рило пра́ведное  ѡ҆брѣ́тесѧ крⷭ҇тъ тво́й: ѻ҆́вомꙋ оу҆́бѡ низводи́мꙋ во  а҆́дъ тѧгото́ю хꙋле́нїѧ: дрꙋго́мꙋ же легча́щꙋсѧ ѿ  прегрѣше́нїй къ позна́нїю бг҃осло́вїѧ. хрⷭ҇тѐ бж҃е,  сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ: А҆́гнца и҆  па́стырѧ, и҆ и҆зба́вителѧ, а҆́гница зрѧ́щи на крⷭ҇тѣ̀  непра́веднѡ воздви́жена, пла́чꙋщисѧ го́рькѡ взыва́ше:  мі́ръ оу҆́бѡ ра́дꙋетсѧ, прїе́млѧ тобо́ю и҆збавле́нїе:  оу҆тро́ба же моѧ̀ гори́тъ, зрѧ́щи твоѐ распѧ́тїе,  є҆́же терпи́ши за млⷭ҇рдїе млⷭ҇ти бж҃е пребл҃гі́й,  безгрѣ́шне гдⷭ҇и. є҆́йже вѣ́рнѡ возопїи́мъ:  бл҃гоꙋтро́бїе покажѝ дв҃о на ны̀, и҆ согрѣше́нїй  ѡ҆ставле́нїе да́рꙋй, покланѧ́ющымсѧ тогѡ̀ страда́нїємъ. 
По в҃-мъ стїхосло́вїи сѣда́льны, гла́съ и҃: 
Посредѣ̀ є҆де́ма дре́во процвѣтѐ сме́рть,  посредѣ́ же всеѧ̀ землѝ дре́во возрастѝ жи́знь:  вкꙋси́вше бо пе́рвѣе плода̀, нетлѣ́нни сꙋ́ще, тлѣ́нни  бы́хомъ: оу҆лꙋчи́вше же второ́е, нетлѣ́нїѧ  наслади́хомсѧ: крⷭ҇то́мъ бо сп҃са́еши ꙗ҆́кѡ бг҃ъ, ро́дъ  человѣ́ческїй. 
Сті́хъ: Бг҃ъ же ца́рь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Въ раи́ мѧ пре́жде дре́во ѡ҆бнажѝ, внꙋше́нїемъ вра́гъ  вносѧ̀ оу҆мерщвле́нїе: крⷭ҇та́ же дре́во, жи́зни  вѣ́чныѧ ѡ҆дѣѧ̑нїѧ человѣ́кѡмъ носѧ̀, водрꙋзи́сѧ на  землѝ, и҆ мі́ръ ве́сь и҆спо́лнисѧ всѧ́кїѧ ра́дости.  є҆го́же зрѧ́ще возноси́ма, бг҃ꙋ вѣ́рою лю́дїе согла́снѡ  возопїи́мъ: и҆спо́лнь сла́вы до́мъ тво́й. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Вселе́ннѣй свѣти̑ла присносвѣ̑тлаѧ  показа́стесѧ вѣ́рою: мч҃нческꙋю всю̀ возложи́вше  наде́ждꙋ на бг҃а, и҆ мы́сленнымъ є҆ле́емъ дх҃а ст҃а́гѡ,  дꙋшє́вныѧ свѣщы̀ ва́шѧ просвѣти́сте. тѣ́мже и҆ ча́шы  оу҆́мныѧ, человѣ́кѡмъ пролива́юще и҆сцѣлє́нїѧ  ꙗ҆́коже во́ды, цр҃кви ꙗ҆ви́стесѧ, стрⷭ҇тоте́рпцы  всехва́льнїи. моли́те хрⷭ҇та̀ бг҃а, прегрѣше́нїй  ѡ҆ставле́нїе дарова́ти, пра́зднꙋющымъ любо́вїю ст҃ꙋ́ю  па́мѧть ва́шꙋ. 
Сла́ва, и҆ ны́нѣ, крⷭ҇тобг҃оро́диченъ: Дв҃о и҆з̾  тебѐ вопло́щшагосѧ, ꙗ҆́кѡ ви́дѣла є҆сѝ возвыша́ема  на крⷭ҇тъ посредѣ̀ двою̀ разбѡ́йникꙋ, пла́чь воспрїе́мши  вопїѧ́ше: оу҆вы̀ мнѣ̀ ча́до сладча́йшее, ка́кѡ во́лею  ра́спѧтъ бы́сть, и҆́же грѣхѝ взе́млѧй мі́ра ꙗ҆́кѡ  бл҃гоꙋтро́бенъ; человѣ́чєскимъ хотѧ̀, ꙗ҆́кѡ бг҃ъ,  пѣ́снемъ хвале́нїѧ приноси̑мымъ бы́ти тебѣ̀. 
По г҃-мъ стїхосло́вїи сѣда́льны, гла́съ и҃: 
Подо́бенъ: Повелѣ́нное та́йнѡ: 
На крⷭ҇тѣ̀ тѧ̀ ви́дѣвше возвы́шена, сл҃нца  незаходи́маго хрⷭ҇тѐ, стра́хомъ со́лнце помрачи́сѧ  а҆́бїе: землѧ̀ поколеба́сѧ, и҆ ка́менїе тре́петомъ  распада́шесѧ, и҆ цр҃ко́внаѧ завѣ́са раздра́сѧ, и҆  ме́ртвїи ѿ грѡ́бъ воста́ша, славосло́вѧще стра́шное  твоѐ и҆ бж҃е́ственное снизхожде́нїе є҆ди́нагѡ бг҃а  на́шегѡ. 
Дре́во го́ресть во є҆де́мѣ пре́жде произнесѐ,  дре́во же крⷭ҇тное сла́дкꙋю жи́знь процвѣтѐ: а҆да́мъ бо  ꙗ҆ды́й во тлю̀ поползе́сѧ: мы́ же наслажда́ющесѧ пло́ти  хрⷭ҇то́вы ѡ҆живлѧ́еми быва́емъ, и҆ ѡ҆божа́еми  та́инственнѣ, црⷭ҇твїе прїе́млюще присносꙋ́щное бж҃їе.  тѣ́мже и҆ вѣ́рою зове́мъ: сла́ва, сло́ве, стрⷭ҇ти  твое́й. 
Сла́ва, и҆ ны́нѣ, крⷭ҇тобг҃оро́диченъ: Сн҃а твоегѡ̀  и҆ бг҃а крⷭ҇то́мъ дв҃о, сохранѧ́еми при́снѡ, бѣсѡ́вскїѧ  прило́ги и҆ кѡ́зни побѣжда́емъ, сꙋ́щꙋю бцⷣꙋ тѧ̀  вои́стиннꙋ воспѣва́юще: и҆ любо́вїю всѝ ро́ди бл҃жи́мъ  пречⷭ҇таѧ, ꙗ҆́коже прорекла̀ є҆сѝ. тѣ́мже  согрѣше́нїй на́шихъ ѡ҆ставле́нїе мл҃твами твои́ми  да́рꙋй. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, [є҆гѡ́же  краегране́сїе без̾ бг҃оро́дичнѡвъ: Пригво́ждшемꙋсѧ на  дре́вѣ бг҃ꙋ бл҃года́ть.] Творе́нїе і҆ѡ́сифово. Гла́съ  и҃: 
Пѣ́снь а҃ 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ, и҆ раздѣли́въ мо́ре: і҆и҃лѧ же бѣглеца̀  пѣшехо́дца сп҃сѐ, пѣ́снь бг҃ови воспѣва́юща. 
И҆́же ѿ дре́ва сла́стною снѣ́дїю ме́ртва мѧ̀  бы́вшаго, на крⷭ҇тѣ̀ сло́ве оу҆мертви́выйсѧ, ѡ҆живи́лъ  є҆сѝ, и҆ сла́вою оу҆добри́лъ є҆сѝ: покланѧ́юсѧ  твое́й держа́вѣ, славосло́вѧ страда̑нїѧ, и҆  бл҃гоꙋтро́бїе неисче́тное. 
Є҆гда̀ распростре́сѧ на дре́вѣ вїногра́дъ  невоздѣ́ланный, вїно̀ на́мъ бж҃е́ственныѧ бл҃года́ти  и҆сточѝ, сердца̀ веселѧ́щее, и҆ пре́лести пїѧ́нство  ѿню́дъ потреблѧ́ющее, и҆ грѣхѝ ѡ҆чища́ющее. 
Мч҃нченъ: Преиспещре́ни ра́нами великомч҃нцы, и҆  страда́нїй болѣ́зньми оу҆краша́еми, красны̀  добротвори́тельномꙋ влⷣцѣ предста́сте со сла́вою,  всесла́внѡ веселѧ́щесѧ, и҆ бг҃ови́дны познава́еми. 
Мч҃нченъ: Си́лою бж҃е́ственною проѧвле́ннѡ  оу҆крѣплѧ́еми ст҃і́и, си́льнагѡ всю̀ крѣ́пость  гꙋби́тельнꙋю мꙋ́жески низложи́сте: и҆ вѣнча́вшесѧ  краснѡ̀ побѣди́тельными вѣнцы̀, ра́дꙋющесѧ бг҃ꙋ  предста́сте. 
Мч҃нченъ: Предстоѧ́щи крⷭ҇тꙋ̀ твоемꙋ̀ гдⷭ҇и,  неискꙋсобра́чнаѧ, и҆ твоѐ оу҆ѧзвле́нїе зрѧ́щи влⷣко,  оу҆ѧзвлѧ́ема глаго́лаше: оу҆вы̀ мнѣ̀ ча́до, болѣ́зни  и҆збѣ́гши въ ржⷭ҇твѣ̀ твое́мъ, ны́нѣ болѣ́зненнѡ  терза́юсѧ. 
Дрꙋгі́й канѡ́нъ прест҃ѣ́й бцⷣѣ. Гла́съ и҃: І҆рмо́съ  то́йже. 
На тѧ̀ дв҃о, наде́ждꙋ возложи́хъ сп҃се́нїѧ моегѡ̀,  грѣхо́вныѧ скве́рны всего́ мѧ ѡ҆мы́й, и҆ чи́ста  содѣ́лай, бг҃ꙋ и҆ сн҃ꙋ твоемꙋ̀ бл҃гоꙋгожда́ти и҆  дѣ́ѧти, и҆ тогѡ̀ всест҃о́мꙋ и҆́мени. 
Двє́ри свѣ́та, ѻ҆́чи моѝ просвѣтѝ, и҆̀же  помрачѝ мра́чный ѕмі́й тьмо́ю прегрѣше́нїй, и҆ двє́ри  мѝ ѿве́рзи покаѧ́нїѧ дв҃о, и҆ къ животꙋ̀ наста́ви мѧ̀,  ѿ пла́мене и҆ тьмы̀ и҆схитѝ. 
Мт҃и бж҃їѧ, ꙗ҆́кѡ дерзнове́нїе и҆мꙋ́щи къ ро́ждшемꙋсѧ  и҆з̾ тебѐ, є҆диноро́дномꙋ сло́вꙋ, и҆ ѻ҆ц҃ꙋ̀  собезнача́льномꙋ, молѝ всенепоро́чнаѧ, дꙋ́шꙋ мою̀  и҆зба́вити ѿ бѣсо́вскагѡ ѡ҆ѕлобле́нїѧ, и҆ ѻ҆гнѧ̀, и҆  всѧ́кагѡ мꙋче́нїѧ. 
Бл҃гослове́нъ пло́дъ бг҃оневѣ́сто твоегѡ̀ чре́ва,  и҆́мже земні́и всѝ ѿ клѧ́твы и҆зба́вихомсѧ,  бл҃гослове́ннаѧ, пречⷭ҇таѧ, несказа́нное чꙋ́до,  недоразꙋмѣ́емое вѣ́дѣнїе, всѣ́хъ вѣ́рныхъ сп҃се́нїе. 
Пѣ́снь г҃ 
І҆рмо́съ: Оу҆твержде́й въ нача́лѣ нб҃са̀ ра́зꙋмомъ,  и҆ зе́млю на вода́хъ ѡ҆снова́вый, на ка́мени мѧ̀ хрⷭ҇тѐ  за́повѣдей твои́хъ оу҆твердѝ: ꙗ҆́кѡ нѣ́сть ст҃ъ,  па́че тебѐ є҆ди́не чл҃вѣколю́бче. 
Оу҆твержде́й нб҃са̀, и҆ зе́млю ѡ҆снова́вый, и҆ мо́ре  сло́вомъ свѧза́вый, ты̀ свѧ́занъ бы́лъ є҆сѝ менѐ  ра́ди, и҆ на крⷭ҇тѣ̀ пригвожда́емь: ꙗ҆́кѡ да ѿ  оу҆́зъ грѣха̀ разрѣши́ши мѧ̀ чл҃вѣколю́бче. 
Крⷭ҇тномꙋ дре́вꙋ вра́гъ прирази́всѧ, оу҆мертви́сѧ съ  бѣ́сы свои́ми ѕлодѣ́йственными: и҆ вкꙋше́нїемъ  лꙋка́вымъ ѡ҆сꙋжде́нный, поми́лованъ бы́сть, и҆  оу҆твержде́нїемъ бл҃гоче́стїѧ тва́рь оу҆тверди́сѧ. 
Мч҃нченъ: Многови̑днымъ ра́намъ, и҆ мечє́мъ, и҆  ѕвѣрє́мъ, и҆ ѡ҆бнаже́нїємъ тѣлє́снымъ вдава́еми,  лꙋка̑вымъ гони́телємъ, бж҃е́ственнїи и҆ до́блїи  страда́льцы, и҆ не ꙗ҆́ты пребы́ша манове́нїемъ лꙋ́чшимъ. 
Мч҃нченъ: Взира́юще помышле́нїемъ, и҆ тре́звенною  мы́слїю къ бꙋ́дꙋщымъ, и҆ текꙋ́щыѧ до конца̀ пренебрего́ша  хрⷭ҇тѡ́вы мч҃нцы сла́внїи: тѣ́мже нестерпи́мыѧ болѣ̑зни  претерпѣ́ша ра́дꙋющесѧ. 
Бг҃оро́диченъ: Многопѣ́таѧ а҆́гница, а҆́гнца зрѧ́щи  воздвиза́ема на дре́во непра́веднѣ, пла́чꙋщи  восклица́ше, мт҃рски слезѧ́щи: и҆ долготерпѣ́нїе поѧ́ше,  того̀ сла́вѧщи. 
И҆́нъ 
І҆рмо́съ: Ты̀ є҆сѝ оу҆твержде́нїе притека́ющихъ къ  тебѣ̀ гдⷭ҇и, ты̀ свѣ́тъ ѡ҆мраче́нныхъ, и҆ пое́тъ тѧ̀  дꙋ́хъ мо́й. 
Всѐ моѐ жела́нїе къ тебѣ̀ движа̀, влⷣчце чⷭ҇таѧ,  плотски́хъ мѧ̀ жела́нїй вско́рѣ премѣнѝ. 
Возсїѧ́й мѝ покаѧ́нїѧ чи̑стыѧ зари̑, влⷣчце две́ре  свѣ́та, и҆ грѣхѡ́въ мои́хъ мглꙋ̀ потребѝ. 
Є҆ди́на всенепоро́чнаѧ, поро́ка всѧ́кагѡ на́съ  и҆зба́ви, и҆ и҆скꙋше́нїй находѧ́щихъ, и҆ ѻ҆гнѧ̀  вѣ́чнꙋющагѡ. 
Оу҆скорѝ посѣти́ти болѧ́щаго, пречⷭ҇таѧ, и҆ ѿ  лю́тыѧ ра́ны и҆зба́ви мѧ̀, и҆ всѧ́кїѧ ско́рби. 
Пѣ́снь д҃ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ̑мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Ро́дъ человѣ́ческїй ѿ паде́нїѧ призва́сѧ, є҆го́же  под̾ѧ́тъ дре́вле первозда́нный: всѣ́хъ бо содѣ́тель  воздви́женъ бы́сть на дре́во, пе́рсты ѡ҆кровавлѧ́емь, и҆  гвоздьмѝ во́лею пригвожда́емь въ рꙋ́цѣ, и҆ въ ре́бра  копїе́мъ пробода́емь. 
Ста̀ крⷭ҇тъ, и҆ ле́сть всѧ̀ низпаде́сѧ: тебѣ̀ сп҃се,  ѡ҆бнаже́нꙋ бы́вшꙋ, ѡ҆бнажи́сѧ чꙋ́ждїй: и҆ а҆да́мъ  бж҃е́ственнагѡ нетлѣ́нїѧ ри́зою ѡ҆дѣ́ѧнъ бы́сть, тва́рь  просвѣти́сѧ помрача́емꙋ со́лнцꙋ, на дре́вѣ хрⷭ҇тѐ  распина́емꙋ тѝ. 
Мч҃нченъ: Но́вагѡ заколе́нїѧ, ꙗ҆́коже ѻ҆вча́та  мч҃нцы, пожре́номꙋ сло́вꙋ принесо́стесѧ: кро́вными  тече́нїи, пре́лести морѧ̀ и҆зсꙋши́вше бж҃е́ственною  бл҃года́тїю, и҆злїѧ́нїе страсте́й ѡ҆дожде́нїемъ чꙋде́съ  потреблѧ́ете всегда̀ сла́внїи. 
Мч҃нченъ: Ѿсѣче́нїе оу҆дѡ́въ всѣ́хъ под̾ѧ́сте  мч҃нцы, и҆ зꙋбѡ́въ и҆ ногте́й и҆скорене́нїе, рꙋ́къ  ѿрѣ́занїе неща́дно, ѧ҆зы́ка же и҆ но́гъ и҆ соста́вѡвъ  тѣле́сныхъ: тѣ́мже превели́кїѧ сподо́бистесѧ сла́вы,  всѣ́хъ бг҃ꙋ предстоѧ́ще. 
Бг҃оро́диченъ: Своего́ си ю҆нца̀ непоро́чнаѧ ю҆́ница  ви́дѣвши на дре́во воздви́жена, вопїѧ́ше со  восклица́нїемъ: ча́до, ка́кѡ тѧ̀ законопрестꙋ́пныхъ  со́нмъ ѿню́дъ не оу҆ще́дри, оу҆ще́дрившаго и҆̀; но  оу҆смотре́нїемъ льсти́вымъ сме́рти преда́ти непра́веднѡ  произво́ли. 
И҆́нъ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство: разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Дꙋ́шꙋ мою̀, ѡ҆мраче́ннꙋю прегрѣше́ньми, ѡ҆зарѝ  свѣ́томъ приснодв҃о, ꙗ҆́же сл҃нце ро́ждшаѧ пра́вды. 
И҆скꙋше́нїй мѧ̀ и҆схитѝ, и҆ житїѧ̀ дꙋшетлѣ́нныѧ  бꙋ́ри, и҆ ѻ҆гнѧ̀ вѣ́чнагѡ свободи́ мѧ бг҃оневѣ́сто. 
Дв҃ства сщ҃е́нный сосꙋ́де, и҆ невмѣсти́магѡ  є҆стество́мъ вселе́нїе. дꙋ́шꙋ мою̀ ѡ҆мраче́ннꙋю ѿ  мно́гихъ страсте́й, просвѣтѝ. 
Всест҃а́ѧ бг҃оневѣ́сто, влⷣчце мі́ра, ты́ мѧ сп҃сѝ,  ѿ бѣ́дъ и҆збавлѧ́ющи, и҆ страсте́й молвꙋ̀ ѿгонѧ́ющи. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Да сла́стнагѡ вкꙋше́нїѧ и҆зба́виши мѧ̀, же́лчи  долготерпѣли́ве вкꙋси́лъ є҆сѝ хотѧ̀: и҆ ꙗ҆́кѡ да  ме́ртвости совлече́ши мѧ̀ і҆и҃се, страсте́й, на́гъ  пригвозди́тисѧ и҆зво́лилъ є҆сѝ на дре́вѣ: пою̀ твоѐ  бл҃гоꙋтро́бное. 
И҆стлѣ́вшꙋю страстьмѝ дꙋ́шꙋ мою̀, сло́ве, но́вꙋ  творѧ̀, дꙋ́шꙋ пре́далъ є҆сѝ ѻ҆ц҃ꙋ̀, на дре́вѣ ви́сѧ,  и҆ не терпи́тъ бездꙋ́шнаѧ землѧ̀ сїѧ̑ поразꙋмѣва́ющи, но  стра́хомъ коле́блетсѧ воспѣва́ющи тѧ̀. 
Мч҃нченъ: Оу҆краси́стесѧ мч҃нцы бж҃е́ственными  стрⷭ҇тьмѝ оу҆добрѧ́еми, и҆ стопа́мъ послѣ́довавше  стрⷭ҇тьмѝ всѣ̑мъ безстра́стїе пода́вшемꙋ, сло́вꙋ  є҆диноро́дномꙋ, ѻ҆тца̀ безнача́льнагѡ: сегѡ̀ ра́ди съ  ни́мъ прославлѧ́етесѧ. 
Мч҃нченъ: Оу҆страни́вшесѧ до́льнихъ, неви̑димыѧ  наслѣ́довасте, въ нбⷭ҇ныхъ водворѧ́ющесѧ бж҃е́ственныхъ  селе́нїихъ, и҆ прича́стїемъ бж҃е́ственнымъ ѡ҆божа́еми  невеще́ственнѡ, сп҃совы непобѣди́мїи мч҃нцы. 
Бг҃оро́диченъ: Стра́нно видѣ́нїе, ви́жꙋ, взыва́ше  препѣ́таѧ: ка́кѡ и҆́же зрѣ́нїемъ всю̀ зе́млю коле́блѧй,  на дре́вѣ возвыша́емь оу҆снꙋ́лъ є҆сѝ, спѧ́щыѧ ѿ  вѣ́ка хотѧ̀ возбꙋди́ти; покланѧ́юсѧ сн҃е, твоемꙋ̀  долготерпѣ́нїю. 
И҆́нъ 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не  вѣ́мы. 
Пое́мъ тѧ̀ дв҃о всепѣ́таѧ, ꙗ҆́же сло́во бж҃їе  вмѣсти́вшаѧ во чре́вѣ твое́мъ пренепоро́чнаѧ. 
Ѻ҆гнѧ̀ негаси́магѡ, и҆ че́рвїѧ и҆зба́ви мѧ̀ мт҃и  бж҃їѧ, ꙗ҆́кѡ и҆мꙋ́щаѧ є҆́же ми́ловати цѣле́бнѡ. 
Стѣна̀ ты̀ вѣ́рныхъ и҆ держа́ва всест҃а́ѧ є҆сѝ,  сп҃са́ющи ѿ и҆скꙋше́нїй пою́щыѧ тѧ̀. 
Недꙋ́гꙋющꙋю дꙋ́шꙋ мою̀ и҆сцѣлѝ, ро́ждшаѧ всѣ́хъ  сп҃се́нїе, и҆ взе́млющаго недꙋ́ги, пречⷭ҇таѧ влⷣчце. 
Пѣ́снь ѕ҃ 
І҆рмо́съ: Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀  ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ  ꙗ҆́кѡ петро́ви, ѽ оу҆пра́вителю, и҆ сп҃сѝ. 
Воспѣ́ша нбⷭ҇ныѧ си̑лы всѧ̑ и҆ оу҆диви́шасѧ, на  крⷭ҇тѣ́ тѧ сло́ве взира́юще ви́сѧща: и҆ а҆да́мъ  оу҆ѧ́звленный сп҃се, и҆сцѣлѣ̀ ꙗ҆́звою твое́ю, и҆  клѧ́тва прогна́на бы́сть. 
Разрѣша́етсѧ ѿ оу҆́зъ нерѣши́мыхъ человѣ́чество,  тебѣ̀ сло́ве пло́тїю свѧ́занꙋ бы́вшꙋ: и҆ свѧзꙋ́етсѧ  мꙋчи́тель ꙗ҆́кѡ пти́ца, и҆ ѿ всѣ́хъ вѣ́рныхъ  нарꙋга́емь: сла́ва хрⷭ҇тѐ бл҃гоꙋтро́бїю твоемꙋ̀. 
Мч҃нченъ: Ꙗ҆ви́стесѧ бг҃озра́чнїи стрⷭ҇тоте́рпцы  ꙗ҆́коже оу҆́глїе, всѧ́кꙋ ѕлоче́стїѧ ве́щь попалѧ́юще  бл҃года́тїю, на оу҆́глїѧхъ же ѻ҆гнѧ̀ всесожига́еми, и҆  бж҃е́ственное прохлажде́нїе прїе́млюще. 
Мч҃нченъ: Ѻ҆вча́та и҆́стиннагѡ па́стырѧ стрⷭ҇тоно́сцы  ꙗ҆влѧ́еми, посредѣ̀ ди́вїихъ волкѡ́въ неврежде́ни  пребы́сте, и҆ сконча́вше до́брѣ тече́нїе бж҃е́ственнїи, во ѡ҆гра́дꙋ нбⷭ҇нꙋю всели́стесѧ. 
Бг҃оро́диченъ: Гдⷭ҇а тѧ̀ живота̀ породи́хъ, и҆ кра́сна  добро́тою па́че сынѡ́въ человѣ́ческихъ, дв҃а взыва́ше:  и҆ ка́кѡ ны́нѣ оу҆мира́еши сн҃е, добро́ты не и҆мѣ́ѧ въ распѧ́тїи, оу҆добри́вый всѧ̑ манове́нїемъ; 
И҆́нъ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Мр҃і́е, чи́стое и҆ всечестно́е жили́ще всѣ́хъ  содѣ́телѧ, дꙋ́шꙋ ѡ҆чища́ющыѧ пода́ждь мѝ сле́зы, и҆  бꙋ́дꙋщагѡ сꙋда̀ и҆ мꙋ́ки и҆схити́ мѧ. 
Двє́ри бж҃їѧ, вхо́ды бж҃е́ственныѧ покажѝ  смире́ннѣй мое́й дꙋшѝ: въ нѧ́же вше́дъ и҆сповѣ́даѧсѧ,  ѕлы́хъ разрѣше́нїе бцⷣе воспрїимꙋ̀. 
Пꙋчи́на грѣхѡ́въ, и҆ во́лны ѿча́ѧнїѧ ѡ҆бꙋрева́ютъ  мо́й оу҆́мъ: оу҆млⷭ҇рдисѧ влⷣчце, и҆ рꙋ́кꙋ мѝ  прострѝ, и҆ сп҃си́ мѧ, ꙗ҆́же сп҃са ро́ждшаѧ. 
Тѧ̀ предста́тельницꙋ и҆ стѣ́нꙋ вѣ́рнїи всѝ и҆́мамы,  и҆̀же во глꙋбинѣ̀ ѕлы́хъ, и҆ мѧте́жей и҆ скорбе́й  при́снѡ бѣ́дствꙋющїи, бцⷣе, є҆ди́на вѣ́рныхъ  прибѣ́жище. 
Пѣ́снь з҃ 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀. сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Оу҆ра́ненъ бы́лъ є҆сѝ въ рꙋ́цѣ твоѝ хрⷭ҇тѐ,  и҆́маже содѣ́лалъ є҆сѝ чꙋдеса̀: и҆ ра̑ны претерпѣ́лъ  є҆сѝ, ра̑ны моѧ̑ всѧ̑ и҆сцѣлѧ́ѧ. пою́ тѧ є҆ди́не  долготерпѣли́ве, зовы́й: бл҃гослове́нъ бг҃ъ ѻ҆тє́цъ  на́шихъ. 
Пригвожде́нъ бы́лъ є҆сѝ въ рꙋ́цѣ твоѝ и҆ но́зѣ  гвоздьмѝ сп҃се, распина́емь, и҆ въ ре́бра прободе́нъ  бы́въ, ка̑пли и҆сточа́ѧ всѣ̑мъ ѡ҆ставле́нїѧ пою́щымъ  непреста́ннѡ, и҆ глаго́лющымъ: бл҃гослове́нъ бг҃ъ  ѻ҆тє́цъ на́шихъ. 
Мч҃нченъ: Ли́къ соста́вимъ пѣсносло́вѧще бж҃їѧ  мч҃нки, и҆̀же ликѡ́мъ а҆́гг҃льскимъ сопричтє́ныѧ, и҆  зємны́ѧ просвѣща́ющыѧ, и҆ всегда̀ пою́щыѧ:  бл҃гослове́нъ бг҃ъ ѻ҆тє́цъ на́шихъ. 
Мч҃нченъ: Во ст҃ы́хъ свѣ́тлостехъ ѡ҆ст҃и́вшесѧ  всели́стесѧ, посыла́юще всѣ̑мъ ѡ҆сщ҃е́нїе же и҆  и҆збавле́нїе, восхвалѧ́ющымъ ва́съ бж҃е́ственнїи мч҃нцы,  и҆ воспѣва́ющымъ хрⷭ҇та̀, ѻ҆тє́цъ на́шихъ бж҃е  бл҃гослове́нъ є҆сѝ. 
Бг҃оро́диченъ: Незаходи́мое сл҃нце, ка́кѡ за́йде на  дре́вѣ распина́емь; дв҃а вопїѧ́ше тѝ сло́ве: и҆  ви́дѣвъ со́лнце, ѡ҆ста́ви тече́нїе, свѣти́ти не могі́й,  тебѣ̀ стра́ждꙋщꙋ влⷣко. пѣсносло́влю твоѐ сн҃е  безѕло́бїе. 
И҆́нъ 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Молю́ тѧ пречⷭ҇таѧ, оу҆мертвѝ живꙋ́щїй ко мнѣ̀  грѣ́хъ, и҆ живота̀ полꙋчи́ти сподо́би мѧ̀ дв҃о: и҆  ча́сти мѧ̀ и҆зба́ви та́мѡ мꙋ́чимыхъ. 
Стра̑сти разли̑чныѧ мѧ̀ ѡ҆бꙋрева́ютъ, ро́ждшаѧ чⷭ҇таѧ,  и҆сто́чника безстра́стїѧ, тѣ́хъ ѡ҆держа́нїѧ, и҆ ѻ҆гнѧ̀  вѣ́чнагѡ и҆зба́ви мѧ̀ бцⷣе, мл҃твами твои́ми. 
Нра́вомъ во́льнымъ согрѣша́ю, и҆ порабоща́емь є҆́смь  безмѣ́стнымъ ѻ҆бы́чаемъ, ны́нѣ ко ѻ҆бы́чнѣй твое́й  млⷭ҇ти притека́ю: ѿча́ѧннаго сп҃си́ мѧ всест҃а́ѧ бцⷣе. 
Оу҆гасѝ пла́мень страсте́й мои́хъ, и҆ оу҆тишѝ  бꙋ́рю се́рдца моегѡ̀, бг҃ома́ти чⷭ҇таѧ: и҆ и҆зба́ви мѧ̀  пречⷭ҇таѧ, ѿ бѣсѡ́въ мꙋчи́тельства, и҆ ѻ҆гнѧ̀  вѣ́чнагѡ. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
И҆з̾ ко́рене хрⷭ҇тѐ, прозѧ́блъ є҆сѝ і҆ессе́ова  воплоща́емь, и҆ и҆скоренѧ́еши и҆зра́стшее те́рнїе  а҆да́мова престꙋпле́нїѧ, вѣне́цъ носѧ́й терно́въ: на  дре́вѣ же пригво́ждьсѧ, ю҆́же ѿ дре́ва и҆сцѣлѧ́еши  и҆зра́стшꙋю клѧ́твꙋ, и҆ пою́щыѧ сп҃са́еши: сщ҃е́нницы  воспо́йте, лю́дїе превозноси́те во всѧ̑ вѣ́ки. 
Да бг҃а человѣ́ка содѣ́лаеши чл҃вѣколю́бче, бы́лъ  є҆сѝ чл҃вѣ́къ, и҆ крⷭ҇тꙋ̀ прїѡбщи́всѧ въ ре́бра  пробода́емь, и҆ ѻ҆́цтомъ съ же́лчїю напоѧ́емь,  ѿѻнꙋ́дꙋже сп҃сшїисѧ твои́ми стрⷭ҇тьмѝ сло́ве,  вопїе́мъ бл҃года́рственнѡ: сщ҃е́нницы воспо́йте, лю́дїе  превозноси́те хрⷭ҇та̀ во всѧ̑ вѣ́ки. 
Мч҃нченъ: Свѧ́зани бы́вше мч҃нцы, и҆ ꙗ҆́кѡ а҆́гнцы  закала́еми, и҆ на ѻ҆гнѝ немлⷭ҇тивнѡ и҆спеца́еми,  ѕвѣрє́мъ же ѿдава́еми, и҆ въ главы̑ оу҆сѣка́еми,  ра́довастесѧ ра́достїю неизглаго́ланною, вопїю́ще: дѣ́ти  бл҃гослови́те, сщ҃е́нницы воспо́йте, лю́дїе превозноси́те  хрⷭ҇та̀ во вѣ́ки. 
Мч҃нченъ: Вѣнцено́сцы мч҃нцы, а҆́гг҃лѡмъ  соприча̑стницы, и҆̀же безплѡ́тныѧ врагѝ попра́вше,  мл҃твꙋ сотвори́те ѡ҆ на́съ ко гдⷭ҇ꙋ, ꙗ҆́кѡ да въ любвѝ  и҆ во мно́зѣ є҆диномы́слїи поживе́мъ, вопїю́ще  несꙋмнѣ́ннымъ се́рдцемъ: дѣ́ти бл҃гослови́те,  сщ҃е́нницы воспо́йте, лю́дїе превозноси́те хрⷭ҇та̀ во  вѣ́ки. 
Бг҃оро́диченъ: Болѣ́зненнѣ стеню́щи, ма́терски  восклица́ше, и҆ оу҆тро́бнагѡ смꙋще́нїѧ не терпѧ́щи на  крⷭ҇тѣ̀, взира́ше къ ро́ждшемꙋсѧ и҆з̾ твоегѡ̀ чре́ва,  вопїю́щи: что̀ зрѣ́нїе сїѐ ча́до, ка́кѡ стра́ждеши,  и҆́же є҆стество́мъ безстрⷭ҇тный, всѧ́кѡ хотѧ̀ ро́дъ  человѣ́ческїй ѿ страсте́й свободи́ти; 
И҆́нъ 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Бг҃ороди́тельнице дв҃о, ты̀ моѧ̑ грѣхѝ и҆ бре́мѧ  ѡ҆блегчѝ ѿ прегрѣше́нїй, ꙗ҆́кѡ да тѧ̀ велича́ю. 
Ꙗ҆́же сꙋдїю̀ ро́ждши и҆ бг҃а, мольба́ми  бл҃гопремѣни́тельными твои́ми млⷭ҇тива мнѣ̀ того̀  покажѝ, чⷭ҇таѧ: ꙗ҆́кѡ да сп҃се́тъ мѧ̀ ѿ вѣ́чнагѡ  ѻ҆гнѧ̀. 
Прегрѣшє́нїѧ моѧ̑ мнѡ́га превзыдо́ша бцⷣе, да́ждь  мѝ ны́нѣ рꙋ́кꙋ по́мощи, и҆ ѿ пла́мене негаси́магѡ  и҆зба́ви мѧ̀ непотре́бнаго. 
Просвѣтѝ пречⷭ҇таѧ, се́рдца моегѡ̀ ѻ҆́чи молю́сѧ,  че́рностїю грѣхо́вною ѡ҆слѣплє́ныѧ, и҆ прїѧ́тны  бж҃е́ственнагѡ сїѧ́нїѧ покажѝ, ꙗ҆́кѡ да ꙗ҆влю́сѧ тебѐ  ра́ди твоемꙋ̀ сн҃ꙋ чи́стъ. 
Пѣ́снь ѳ҃ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
И҆сцѣли́лъ є҆сѝ влⷣко моѧ̑ ꙗ҆́звы, оу҆ѧзви́всѧ  и҆ ѡ҆кровави́въ рꙋ́цѣ своѝ, и҆ къ пꙋтє́мъ ходи́ти  сп҃си́тєльнымъ, ꙗ҆́кѡ бл҃гъ напра́вилъ мѧ̀ є҆сѝ  гдⷭ҇и, но́зѣ и҆скопа́въ своѧ̑ на крⷭ҇тѣ̀, и҆́хже  дре́вле родонача́льницы ви́дѣвше ходѧ́ща тѧ̀ въ раѝ,  сокрыва́хꙋсѧ. 
И҆спра́вившꙋсѧ тѝ на крⷭ҇тѣ̀, и҆спра́висѧ пады́й  паде́нїемъ ве́лїимъ первозда́нный. крѣ́пость же всѧ̀  паде́сѧ вра́жїѧ, всѧ́ же землѧ̀ ѡ҆ст҃и́сѧ кро́вїю и҆  водо́ю, ѿ ре́бръ твои́хъ и҆злїѧ́нною. тѣ́мже тѧ̀  всеще́дре, непреста́ннѡ велича́емъ. 
Мч҃нченъ: Вѧ́жеми ст҃і́и мч҃нцы, вѧза̑нїѧ лꙋка́вагѡ  разрꙋши́сте, и҆ оу҆́зами, ꙗ҆̀же претерпѣ́сте  терпѣли́внѡ, того̀ свѧза́сте, и҆ покори́сте под̾  но́зѣ, стꙋда̀ и҆спо́лнена, и҆ смѣ́хъ зрѧ́щымъ  сотвори́сте, бл҃года́тїю бж҃е́ственною. 
Мч҃нченъ: Землѧ̀ положе́нїемъ сщ҃е́нныхъ мч҃нкъ моще́й  ѡ҆ст҃и́сѧ: и҆́бо и҆сто́чникъ и҆сточа́ющъ и҆сцѣле́нїй  всѧ́ческихъ сїѧ̀ бж҃е́ственнѡ стѧжава́етъ, стра̑сти  тѣлє́сныѧ и҆ дꙋшє́вныѧ непреста́ннѡ и҆сцѣлѧ́ющи, и҆  врежде́нїе бѣсо́вское ѿрѣва́ющи бж҃е́ственною  бл҃года́тїю. 
Бг҃оро́диченъ: И҆збѣ́гши болѣ́зней ма́тернихъ во  вре́мѧ рожде́нїѧ, долготерпѣли́ве, є҆гда́ же тѝ ны́нѣ  стрⷭ҇ти во́льнѣй причасти́вшꙋсѧ, и҆ болѣ̑зни прїи́мшꙋ,  поболѣ́хъ оу҆тро́бою, и҆ дꙋше́ю болѣ́зни и҆спо́лнихсѧ,  пречⷭ҇таѧ вопїѧ́ше, ю҆́же досто́йнѡ велича́емъ. 
И҆́нъ 
І҆рмо́съ: Оу҆страши́сѧ всѧ́къ слꙋ́хъ неизрече́нна  бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же  и҆ до пло́ти, ѿ дв҃и́ческагѡ чре́ва бы́въ чл҃вѣ́къ:  тѣ́мже пречⷭ҇тꙋю бцⷣꙋ вѣ́рнїи велича́емъ. 
Оу҆ще́дри пречⷭ҇таѧ, ѻ҆каѧ́ннꙋю мою̀ дꙋ́шꙋ, и҆  оу҆мертвѝ стра̑сти гꙋби́тєльныѧ, и҆ мꙋчи́тельное  недоꙋмѣ́нїе ѿженѝ: стрꙋи̑ же сле́зъ ст҃ы̑ѧ да́рꙋй  присноживѡ́тныѧ, и҆́миже и҆зба́влюсѧ ждꙋ́щагѡ мѧ̀ лю́тагѡ  ѡ҆сꙋжде́нїѧ. 
Стѣна̀ хрⷭ҇тїа́нѡмъ, и҆ прибѣ́жище тве́рдое мі́рꙋ,  въ не́мже сп҃са́емсѧ, ты̀ є҆сѝ дв҃о чⷭ҇таѧ  бг҃оневѣ́сто: и҆з̾ тебе́ бо бг҃ъ воплоти́всѧ, тебѐ  всѣ̑мъ подадѐ покро́въ сп҃си́тельный. тѣ́мже чⷭ҇таѧ,  сп҃си́ мѧ недосто́йнаго. 
Безнача́льне сло́ве ѻ҆́ч҃їй, и҆ сн҃е мо́й, и҆ ст҃о́мꙋ  дх҃ꙋ сопрⷭ҇то́льный, ка́кѡ своѝ пречⷭ҇тѣи дла̑ни на  крⷭ҇тѣ̀ просте́рлъ є҆сѝ; что̀ ны́нѣ толи́каѧ твоѧ̀  нищета̀, пребл҃гі́й; предстоѧ́щи твоемꙋ̀ распѧ́тїю,  вопїѧ́ше всенепоро́чнаѧ. 
И҆ска́пающи бж҃е́ственнꙋю сла́дость, ꙗ҆́же всѣ́хъ  сла́дость ро́ждшаѧ, оу҆сладѝ дꙋ́шꙋ мою̀, ѡ҆горче́ннꙋю  ꙗ҆́домъ ѕмі́ѧ, ѿчꙋжда́ющи мѧ̀ го́рькагѡ грѣха̀  всегда̀ хода́тайствомъ твои́мъ, предста́тельнице  вѣ́рныхъ непосты́днаѧ. 
Та́же, Досто́йно є҆́сть: И҆ покло́нъ, є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры крⷭ҇тны, гла́съ и҃: 
Мѡѷсе́евъ же́злъ проѡбража́ше чⷭ҇тны́й крⷭ҇тъ тво́й  сп҃се на́шъ: тѣ́мъ бо сп҃са́еши ꙗ҆́кѡ и҆з̾ глꙋбины̀  морскі́ѧ, лю́ди твоѧ̑ чл҃вѣколю́бче. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ: за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Є҆́же дре́вле во є҆де́мѣ въ раѝ, дре́во снѣ́дное  прозѧбло̀ є҆́сть посредѣ̀ садѡ́въ: цр҃ковь же твоѧ̀  хрⷭ҇тѐ, крⷭ҇тъ тво́й процвѣтѐ, и҆сточа́ющъ всемꙋ̀  мі́рꙋ жи́знь. но ѻ҆́но оу҆́бѡ оу҆мертвѝ снѣ́дїю  ꙗ҆́дшаго а҆да́ма: сїе́ же жи́ва сотворѝ, вѣ́рою  сп҃сшасѧ разбо́йника: є҆гѡ́же сп҃се́нїѧ прича́стники и҆  на́съ ꙗ҆вѝ хрⷭ҇тѐ бж҃е, и҆́же стрⷭ҇тїю твое́ю  разрꙋши́въ, ꙗ҆́же на ны̀ кѡ́зни вра̑жїѧ, и҆ сподо́би  на́съ црⷭ҇твїѧ твоегѡ̀ гдⷭ҇и. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Мч҃нцы хрⷭ҇тѡ́вы непобѣди́мїи, побѣди́вше  ле́сть си́лою крⷭ҇тною, воспрїѧ́сте бл҃года́ть вѣ́чныѧ  жи́зни, мꙋчи́телей преще́нїѧ не оу҆боѧ́вшесѧ, мꙋ́ками  оу҆ранѧ́еми весели́стесѧ: и҆ ны́нѣ крѡ́ви ва́шѧ бы́ша  и҆сцѣлє́нїѧ дꙋша́мъ на́шымъ. моли́те сп҃сти́сѧ дꙋша́мъ  на́шымъ. 
Сла́ва, и҆ ны́нѣ, крⷭ҇тобг҃оро́диченъ: На крⷭ҇тѣ̀  повѣ́шена зрѧ́щи чⷭ҇таѧ тебѐ ро́ждшаѧ гдⷭ҇и, и҆ бли́зъ  бы́вши, пла́чꙋщи глаго́лаше: ча́до, что̀ сїѧ̑ стра́ждеши  пло́тїю, и҆ тщи́шисѧ безча́дствовати мѧ̀; потщи́сѧ  просла́витисѧ, ꙗ҆́кѡ да возвели́чꙋсѧ стрⷭ҇тїю твое́ю. 
Та́же, Бл҃го є҆́сть: И҆ Трист҃о́е. По Ѻ҆́ч҃е на́шъ:  тропа́рь, и҆ є҆ктенїа̀, и҆ ча́съ а҃-й, и҆ ѿпꙋ́стъ. 
Въ сре́дꙋ бл҃жє́нны, гла́съ и҃: 
Помѧнѝ на́съ, хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ є҆ди́не ще́дре, нбⷭ҇номꙋ црⷭ҇твїю твоемꙋ̀. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Жезло́мъ мѡѷсе́й крⷭ҇тъ воѡбража́ѧ, раздѣлѧ́ше  глꙋбинꙋ̀, лю́ди і҆и҃льтєскїѧ преводѧ̀: мы́ же того̀  воѡбража́юще, мы́слєнныѧ врагѝ побѣжда́емъ. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Дре́вле і҆а́кѡвъ бл҃гословлѧ́ѧ ѻ҆́троки, сы́ны  сынѡ́въ свои́хъ, рꙋ́цѣ премѣнѧ́ѧ простира́ше, зна́менаѧ  тво́й крⷭ҇тъ хрⷭ҇тѐ сп҃се, и҆́мже всѝ ѿ клѧ́твы  свободи́хомсѧ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Стрⷭ҇те́мъ хрⷭ҇тѡ́вымъ ревнꙋ́юще стрⷭ҇тоте́рпцы, мꙋ̑ки  гѡ́рькїѧ под̾ѧ́сте мꙋ́жески, и҆ нетлѣ́нными вѣнцы̀  вѣнча́вшесѧ, на нб҃сѣ́хъ живетѐ. 
Сла́ва: Сла́ва ѻ҆ц҃ꙋ̀ є҆ди́номꙋ безсме́ртномꙋ:  сла́ва сн҃ꙋ во вѣ́ки живꙋ́щемꙋ: сла́ва кꙋ́пнѡ дх҃ꙋ  всест҃о́мꙋ, всю̀ тва́рь ѡ҆сщ҃а́ющемꙋ. 
И҆ ны́нѣ: И҆з̾ дв҃и́ческагѡ чре́ва твоегѡ̀ чⷭ҇таѧ,  возсїѧ̀ содѣ́тель со́лнца и҆ лꙋны̀: є҆го́же зрѧ́щи  повѣ́шена на дре́вѣ, всѧ̀ тва́рь колеба́шесѧ. 


Въ сре́дꙋ ве́чера, 
на Гдⷭ҇и воззва́хъ, стїхи̑ры ст҃ы̑мъ а҆пⷭ҇лѡмъ. Гла́съ  и҃: 
Подо́бенъ: Гдⷭ҇и, а҆́ще и҆ на сꙋди́щи: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Гдⷭ҇и, ты̀ оу҆тѣ́шителѧ зарѧ́ми а҆пⷭ҇лы твоѧ̑  просвѣти́лъ є҆сѝ, и҆ свѣти̑ла положи́въ тѣ́хъ  вѣ́рѣ оу҆твержде́нїе, оу҆́мнымъ просвѣще́нїемъ  ра́зꙋма твоегѡ̀ влⷣко: сегѡ̀ ра́ди покланѧ́емсѧ  неизрече́нномꙋ чл҃вѣколю́бїю твоемꙋ̀. 
Сті́хъ: И҆ менѐ ра́ди твоегѡ̀, потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Гдⷭ҇и, ты̀ а҆пⷭ҇лъ мл҃твами ѡ҆гради́лъ є҆сѝ ста́до  твоѐ сїѐ, ѿ врагѡ́въ и҆скꙋше́нїѧ невре́днѡ сохранѧ́ѧ:  занѐ чⷭ҇тно́ю то̀ и҆скꙋпи́лъ є҆сѝ кро́вїю ѿ рабо́ты  чꙋжда́гѡ, ꙗ҆́кѡ ще́дръ и҆ чл҃вѣколю́бецъ. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ да оу҆пова́етъ і҆и҃ль на гдⷭ҇а. 
Ꙗ҆ви́стесѧ кꙋ́пнѡ во ѡ҆снова́нїи цр҃ко́внѣмъ, ꙗ҆́кѡ  честно́е ка́менїе, заре́ю свѣ́тлою вселе́ннѣй  блиста́юще бг҃оразꙋ́мїе и҆звѣ́стно, а҆пⷭ҇ли  бж҃е́ственнїи, трⷪ҇цѣ предстоѧ́тели, и҆ мл҃твєнницы ѡ҆  дꙋша́хъ на́шихъ. 
Та́же въ мине́и стїхи̑ры ст҃о́мꙋ, а҆́ще и҆́мать. А҆́ще  нѣ́сть мине́и, и҆́ны стїхи̑ры ст҃о́мꙋ и҆ вели́комꙋ  чꙋдотво́рцꙋ нїкола́ю, гла́съ и҃: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Гдⷭ҇и, ты̀ чⷭ҇тна́го твоего̀ ст҃и́телѧ нїкола́а въ  конца́хъ просла́вилъ є҆сѝ, да́въ томꙋ̀ чꙋде́съ  бл҃года́ть: и҆ побо́рника показа́лъ є҆сѝ сꙋ́щымъ въ  бѣда́хъ лю́тыхъ, и҆ въ ско́рбехъ и҆ ѕло́бахъ  припа́дающымъ, и҆ просѧ́щымъ тогѡ̀ при́снѡ застꙋпле́нїѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Гдⷭ҇и, ты̀ ст҃и́телѧ твоегѡ̀ бж҃е́ственными мольба́ми  оу҆милосе́рдисѧ: и҆ всѧ́кїѧ бѣды̀, и҆ всѧ́кагѡ  ѡ҆ѕлобле́нїѧ, и҆ нахожде́нїѧ вра́жїѧ свободѝ рабы̑  твоѧ̑, вѣ́рою покланѧ́ющыѧсѧ твое́й держа́вѣ  непобѣди́мѣй. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
И҆мꙋ́ще тебѐ ко влⷣцѣ предста́телѧ, и҆ застꙋ́пника  те́пла нїко́лае, къ тебѣ̀ притека́емъ вѣ́рою, и҆  взыва́емъ: не ѿвратѝ на́съ бездѣ́льны ѿ покро́ва  твоегѡ̀, но покажѝ твоѐ млⷭ҇рдїе просте́рто на рабы̑  твоѧ̑. 
Сла́ва, и҆ ны́нѣ, бг҃оро́диченъ: Ви́ждь моегѡ̀  сокрꙋше́ннагѡ се́рдца воздыха́нїе бг҃оневѣ́сто, прїимѝ  дв҃о мр҃і́е чⷭ҇таѧ, рꙋ́къ мои́хъ воздѣѧ́нїе, ꙗ҆́кѡ  чл҃вѣколюби́ва, и҆ не ѿри́ни всенепоро́чнаѧ: да пою̀  и҆ велича́ю тѧ̀ возвели́чившꙋю ро́дъ на́шъ. 
Та́же, Свѣ́те ти́хїй: Прокі́менъ днѐ: И҆ Сподо́би  гдⷭ҇и, въ ве́черъ се́й: 
На стїхо́внѣ стїхи̑ры а҆пⷭ҇льскїѧ. Гла́съ и҃: 
Гдⷭ҇и, тебѐ оу҆се́рднѡ на землѝ а҆пⷭ҇ли  возлюби́вше, оу҆ме́ты вмѣни́ша всѧ̑, да тебѐ  є҆ди́наго прїѡбрѧ́щꙋтъ, и҆ за тѧ̀ на ра̑ны тѣлеса̀  своѧ̑ преда́ша: сегѡ̀ ра́ди просла́влени бы́вше, и҆  мо́лѧтсѧ ѡ҆ дꙋша́хъ на́шихъ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Гдⷭ҇и, ты̀ а҆пⷭ҇лѡвъ па́мѧть на землѝ возвели́чилъ  є҆сѝ: вси́ бо вкꙋ́пѣ соше́дшесѧ въ не́й славосло́вимъ  тѧ̀: ꙗ҆́кѡ подае́ши на́мъ тѣ́хъ ра́ди и҆сцѣлє́нїѧ, и҆  всемꙋ̀ мі́рꙋ оу҆мире́нїе мл҃твами и҆́хъ, и҆ ве́лїю  млⷭ҇ть. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: А҆́ще ка́ѧ добродѣ́тель, и҆ а҆́ще ка́ѧ  похвала̀ подоба́етъ ст҃ы̑мъ: мечє́мъ бо преклони́ша  вы̑и, тебѐ ра́ди прекло́ньшаго нб҃са̀ и҆ соше́дша:  пролїѧ́ша крѡ́ви своѧ̀ тебѐ ра́ди и҆стощи́вшагѡ себѐ,  и҆ зра́къ раба̀ прїе́мша: смири́шасѧ да́же до сме́рти,  нищетѣ̀ твое́й подо́бѧщесѧ: и҆́хже моли́твами, по  мно́жествꙋ щедро́тъ твои́хъ, бж҃е поми́лꙋй на́съ. 
Сла́ва, и҆ ны́нѣ, бг҃оро́диченъ: А҆́зъ, дв҃о ст҃а́ѧ  бцⷣе, къ покро́вꙋ твоемꙋ̀ прибѣга́ю: вѣ́мъ, ꙗ҆́кѡ  ѡ҆брѧ́щꙋ тобо́ю сп҃се́нїе, мо́жеши бо чⷭ҇таѧ, помощѝ  мнѣ̀. 
Та́же, Ны́нѣ ѿпꙋща́еши: и҆ Трист҃о́е. По Ѻ҆́ч҃е  на́шъ: тропа́рь, и҆ є҆ктенїа̀, и҆ ѿпꙋ́стъ. 
Въ сре́дꙋ на повече́рїи, 
канѡ́нъ моле́бный ко прест҃ѣ́й бцⷣѣ. Гла́съ и҃: 
Пѣ́снь а҃ 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ  порази́въ, и҆ раздѣли́въ мо́ре, і҆и҃лѧ же бѣглеца̀,  пѣшехо́дца сп҃сѐ, пѣ́снь бг҃ови воспѣва́юща. 
Сло́во бж҃їе родила̀ є҆сѝ воплоще́нно, є҆́же  пре́жде безпло́тное, па́че є҆стества̀, всенепоро́чнаѧ  бцⷣе дв҃о, бг҃омꙋ́жнѡ въ мі́рѣ пожи́вшее: тѣ́мже тѧ̀  всѝ сла́вимъ, сꙋ́щее по бз҃ѣ застꙋпле́нїе на́ше. 
И҆спещре́на разли́чїемъ ша́ра бг҃обл҃года́тнаѧ,  ѻ҆́ч҃ее сло́во пло́ть бы́вшее за млⷭ҇рдїе неизрече́нное,  па́че оу҆ма̀ и҆ сло́ва бл҃гослове́ннаѧ родила̀ є҆сѝ,  пребы́вши дв҃а нескве́рнаѧ. 
Сла́ва: Ѿ ко́рене чⷭ҇таѧ ца́рска прозѧбла̀ є҆сѝ,  цр҃ѧ̀ хрⷭ҇та̀, бж҃їе сло́во, па́че оу҆ма̀ и҆ смы́сла,  воплоще́нна родила̀ є҆сѝ ѿ чⷭ҇тыхъ крове́й твои́хъ,  сꙋгꙋ́ба є҆стество́мъ показꙋ́ема, и҆ є҆ди́нственна во  ѵ҆поста́си. 
И҆ ны́нѣ: И҆́же бцⷣꙋ тѧ̀ проповѣ́дꙋетъ пречⷭ҇таѧ,  на всѧ̑кїѧ є҆́рєси побѣжде́нїе но́ситъ: пло́ть оу҆́бѡ  бы́вшаго неизмѣ́ннѡ породила́ є҆си бг҃ороди́тельнице,  вы́шша всѧ́кїѧ тва́ри, сло́во бж҃їе присносꙋ́щное. 
Пѣ́снь г҃ 
І҆рмо́съ: Оу҆твержде́й въ нача́лѣ нб҃са̀ ра́зꙋмомъ,  и҆ зе́млю на вода́хъ ѡ҆снова́вый, на ка́мени мѧ̀,  хрⷭ҇тѐ, за́повѣдей твои́хъ оу҆твердѝ, ꙗ҆́кѡ нѣ́сть  ст҃ъ, па́че тебѐ є҆ди́не чл҃вѣколю́бче. 
Во твою̀ ст҃ꙋ́ю оу҆тро́бꙋ бг҃ъ всели́сѧ, и҆  воплоти́сѧ ꙗ҆́коже вѣ́сть бг҃ома́ти, и҆ сп҃сѐ на́съ  живоно́сными стрⷭ҇тьмѝ: тѣ́мъ тѧ̀ сп҃се́нїѧ две́рь  сла́вимъ. 
На землѝ вопло́щьсѧ и҆ поживѐ съ человѣ́ки, и҆́же  дꙋ́шꙋ всѣ̑мъ человѣ́кѡмъ вдохнꙋ́вый, ѿ оу҆тро́бы  твоеѧ̀ проше́дъ, без̾ сѣ́мене пребж҃е́ственный: тѣ́мже  тѧ̀ вѣ́рнїи всѝ пѣ́сньми чⷭ҇таѧ, оу҆бл҃жа́емъ. 
Сла́ва: Ѿ ѻ҆ц҃а̀ пре́жде вѣ̑къ рожде́на во  оу҆тро́бѣ твое́й заче́нши дв҃о неискꙋсобра́чнѡ, и҆  родила̀ є҆сѝ на́мъ вкꙋ́пѣ бг҃а и҆ человѣ́ка, во  ѻ҆бою̀ є҆стєствꙋ̀ соверше́нна и҆ нераздѣ́льна. 
И҆ ны́нѣ: Же́злъ прозѧ́бшїй цвѣ́тъ нетлѣ́нїѧ  хрⷭ҇та̀, и҆ златꙋ́ю кади́льницꙋ всѝ тѧ̀ зна́емъ чⷭ҇таѧ,  бж҃е́ственное сꙋщество̀ носѧ́щꙋю на рꙋкꙋ̀ оу҆́гль, дв҃о  бг҃обл҃же́ннаѧ. 
Пѣ́снь д҃ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́тча, и҆ на́шꙋ нищетꙋ̀ посѣти́въ: тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Кївѡ́тъ и҆здале́ча проѡбразѝ прїе́мшїи зако́нъ  бг҃опи́санный, во оу҆тро́бѣ живонача́льное сло́во,  зача́тое несказа́ннѡ пренепоро́чнаѧ, пита́ющее бога́тнѡ  дꙋ́шы пою́щихъ: си́лѣ твое́й сла́ва чл҃вѣколю́бче. 
Ты̀ и҆́стиннаѧ сп҃се́нїѧ вина̀, бг҃ома́ти, є҆ди́на  была̀ є҆сѝ, творцꙋ̀ и҆ зижди́телю, ѿ твои́хъ  пречⷭ҇тыхъ крове́й пло́ть взаи́мъ да́вши: є҆́юже  смє́ртныѧ сокрꙋши́шасѧ двє́ри, и҆ жи́знь человѣ́кѡмъ  дарова́сѧ. 
Сла́ва: Да ѡ҆́бразъ погребе́ный страстьмѝ взы́щеши  бога́тствомъ бл҃гости, въ дв҃ыѧ всели́лсѧ є҆сѝ  оу҆тро́бꙋ, и҆з̾ неѧ́же ты̀ премꙋ́дрость бж҃їѧ хра́мъ  созда́лъ є҆сѝ: и҆́мже пожи́въ съ человѣ́ки ще́дре, и҆  сп҃слъ є҆сѝ мі́ра концы̀. 
И҆ ны́нѣ: По бз҃ѣ тѧ̀ предста́тельницꙋ стѧжа́хомъ,  пренепоро́чнаѧ: ты́ бо бж҃їѧ мт҃и была̀ є҆сѝ творца̀ и҆  зижди́телѧ, и҆ на́шъ зра́къ прїе́мшагѡ, и҆ сі́й сп҃сша  ѿ тлѝ и҆ бѣ́дъ, и҆ сла́вою бж҃е́ственною  просла́вльша. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ꙗ҆́кѡ бг҃а заче́ншꙋю пречⷭ҇таѧ, зижди́телѧ,  содѣ́телѧ же и҆ гдⷭ҇а, ро́дове тѧ̀ всѣ́хъ человѣ̑къ  бл҃жа́тъ, и҆ безпло́тныхъ оу҆́мнїи чинонача́льницы,  ꙗ҆́кѡ мт҃рь тѧ̀ бг҃а сла́вѧтъ. 
Вѡ́инства вы́шнихъ си́лъ пречⷭ҇таѧ, бл҃жа́тъ тѧ̀:  тобо́ю бо то́кмѡ, и҆̀же на землѝ съ нбⷭ҇ными  совокꙋ́пльшесѧ, пое́мъ ржⷭ҇тво̀ твоѐ. 
Сла́ва: Несказа́ннымъ дв҃о ѡ҆́бразомъ, сло́во всели́сѧ  въ тѧ̀ и҆ чл҃вѣ́къ бы́сть, и҆́же пре́жде вѣ̑къ ѿ  ѻ҆ц҃а̀ возсїѧ́вый, и҆ человѣ́ки ѿ тлѝ и҆збавлѧ́ѧ, къ  жи́зни нетлѣ́ннѣй возводѧ̀ є҆ди́нъ бл҃госе́рдый. 
И҆ ны́нѣ: Оу҆краси́ласѧ є҆сѝ, пречⷭ҇таѧ дв҃о,  дв҃ства добро́тами, и҆ пе́рвыѧ є҆́ѵы ѿпꙋсти́ла є҆сѝ  ѕлоѡбра́зное, хрⷭ҇та̀ ро́ждши, ѻ҆де́ждꙋ безсме́ртїѧ  да́рꙋющаго, тебѐ пою́щымъ. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
И҆́же вседержа́вною си́лою носѧ́й всѧ́чєскаѧ, въ  неможе́нїе плотско́е ѿ тебѐ ѡ҆блече́сѧ дв҃о  всенепоро́чнаѧ, во бл҃годѣѧ́нїе человѣ́кѡвъ, ꙗ҆́кѡ  чл҃вѣколю́бецъ. 
На́йде на тѧ̀ вседѣ́тельный дх҃ъ всенепоро́чнаѧ, и҆  сло́во бж҃їе въ тѧ̀ всели́сѧ, и҆ пло́ть бы́сть  несказа́ннѡ, пребы́въ неизмѣ́ненъ. 
Сла́ва: Просвѣтѝ дꙋ́шы правосла́внѡ пою́щихъ тѧ̀:  речє́нїѧ прⷪ҇рѡ́къ твоѐ провозвѣсти́ша пречⷭ҇тое  зача́тїе, и҆ па́че сло́ва бг҃оневѣ́стнаѧ ржⷭ҇тво̀. 
И҆ ны́нѣ: Селе́нїе бж҃їе, бж҃е́ственное вои́стиннꙋ и҆  пречⷭ҇тно́е, пое́мъ бл҃гоче́стнѡ мр҃і́ю пречⷭ҇тꙋю: бг҃а  бо вмѣстѝ, воспрїе́мши невмѣсти́маго и҆  непостижи́маго. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ и҃: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, ꙗ҆́кѡ прїѧ́телище  сꙋ́щи оу҆тѣ́шителѧ всепѣ́таѧ: беззако́нїю мѧ̀ сꙋ́ща  скве́рно жили́ще, и҆ бѣсѡ́мъ и҆гра́лище въ ра́зꙋмѣ  бы́вша, потщи́сѧ и҆ си́хъ ѕлодѣ́йствїѧ мѧ̀ и҆зба́вити,  свѣ́тло жили́ще добродѣ́тельми содѣ́лавши,  свѣтода́тельнаѧ и҆ нетлѣ́ннаѧ: разженѝ ѻ҆́блакъ  страсте́й, и҆ вы́шнѧгѡ прича́стїѧ сподо́би, и҆ свѣ́та  невече́рнѧгѡ мл҃твами твои́ми. 
Пѣ́снь з҃ 
І҆рмо́съ: Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще  поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ. 
Пречⷭ҇таѧ влⷣчце, заче́ншаѧ и҆зба́вителѧ всѣ́хъ,  несказа́ннагѡ и҆ бж҃е́ственнагѡ сподо́би мѧ̀  и҆збавле́нїѧ, велегла́снѡ вопїю́щаго, и҆ пою́ща:  бл҃гослове́нъ бг҃ъ ѻ҆тє́цъ на́шихъ. 
Ны́нѣ всѧ̑ и҆спо́лнишасѧ свѣ́та бж҃е́ственнагѡ,  тобо́ю пречⷭ҇таѧ: ты́ бо две́рь ꙗ҆ви́ласѧ є҆сѝ,  є҆́юже мі́рови бг҃ъ бесѣ́дова, просвѣща́ѧ вѣ́рою  зовꙋ́щыѧ: бл҃гослове́нъ бг҃ъ ѻ҆тє́цъ на́шихъ. 
Сла́ва: Сѐ ны́нѣ и҆спо́лнисѧ дв҃да бж҃е́ственнагѡ  бж҃е́ственное прорече́нїе: мо́лѧтсѧ вои́стиннꙋ твоемꙋ̀  лицꙋ̀ бг҃ороди́тельнице чⷭ҇таѧ, стѧжа́вшїи бога́тство  бл҃года́ти, ны́нѣ бл҃гословѧ́ще бг҃а ѻ҆тє́цъ на́шихъ. 
И҆ ны́нѣ: Зачала̀ є҆сѝ пречⷭ҇таѧ над̾ всѣ́ми бг҃а  и҆ гдⷭ҇а, бл҃говоли́вшаго сп҃стѝ человѣ́ческїй ро́дъ  ѿ сме́рти и҆ тлѝ, є҆го́же досто́йнѡ пою́ще, зове́мъ:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃ 
І҆рмо́съ: Побѣди́тели мꙋчи́телѧ и҆ пла́мене,  бл҃года́тїю твое́ю бы́вше, за́повѣдемъ твои̑мъ ѕѣлѡ̀  прилѣжа́ще, ѻ҆́троцы вопїѧ́хꙋ: бл҃гослови́те всѧ̑  дѣла̀ гдⷭ҇нѧ гдⷭ҇а. 
Бл҃гослове́ннаѧ пречⷭ҇таѧ, дꙋшѝ моеѧ̀ ꙗ҆́звы, и҆  грѣхѡ́вныѧ стрꙋ́пы ѡ҆чи́сти, бг҃а ро́ждшаѧ и҆́же над̾  всѣ́ми, ѻ҆трокови́це чⷭ҇таѧ, ѿ дв҃и́ческїѧ  неискꙋсобра́чныѧ оу҆тро́бы: є҆го́же дѣ́ти  бл҃гослови́те, и҆ превозноси́те во вѣ́ки. 
Свѣ́та незаходи́магѡ была̀ є҆сѝ прїѧ́телище  всечⷭ҇таѧ, дв҃ства добро́тами сїѧ́ющи: и҆ всѣ́хъ  ѡ҆зари́ла є҆сѝ, бцⷣꙋ тѧ̀ и҆́стиннꙋю и҆сповѣ́дающихъ  ѿ дꙋшѝ, и҆ вопїю́щихъ: дѣ́ти бл҃гослови́те,  сщ҃е́нницы воспо́йте, и҆ превозноси́те є҆го̀ во вѣ́ки. 
Сла́ва: Ѡ҆свѧ́щшисѧ дх҃омъ ст҃ы́мъ, бцⷣе  всенепоро́чнаѧ, вои́стиннꙋ прїѧ́ла є҆сѝ во оу҆тро́бѣ  безнача́льна сн҃а и҆ соприсносꙋ́щна ѻ҆ц҃ꙋ̀, въ тебѣ̀  чⷭ҇таѧ воплоща́ема, во бл҃годѣѧ́нїе вѣ́рою вопїю́щымъ:  дѣ́ти бл҃гослови́те, сщ҃е́нницы по́йте, и҆ превозноси́те  є҆го̀ во вѣ́ки. 
И҆ ны́нѣ: Ꙗ҆́кѡ бг҃а ро́ждши па́че сло́ва и҆  смы́сла, сего̀ оу҆молѝ пречⷭ҇таѧ бг҃ома́ти, бы́ти  бл҃гоꙋвѣ́тливꙋ недостѡ́йнымъ на́мъ всѣ̑мъ, во стра́шное  є҆гѡ̀ и҆ оу҆жа́сное прише́ствїе, є҆гда̀ хо́щетъ  сꙋди́ти человѣ́ческомꙋ є҆стествꙋ̀, наги̑мъ стоѧ́щымъ  всѣ̑мъ, и҆ со стра́хомъ сꙋди̑мымъ. 
Пѣ́снь ѳ҃ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ  велича́ютъ. 
Ѿве́рженыхъ вѣ́чнагѡ пребыва́нїѧ, и҆ па́дшихъ  ѻ҆каѧ́ннѡ въ сме́рть, па́ки на́съ призвала̀ є҆сѝ,  пречⷭ҇таѧ мт҃и бы́вши и҆зба́вителѧ, и҆ къ пре́жнемꙋ тещѝ  сподо́била є҆сѝ ѻ҆те́чествꙋ: тѣ́мъ тѧ̀ бг҃ома́ти,  непреста́ннѡ велича́емъ. 
Оу҆до́бь бцⷣе, пода́ждь мѝ преитѝ житїѧ̀ во́лнꙋ  напа́стей, и҆ настоѧ́нїѧ страсте́й, ꙗ҆́кѡ бл҃га̀  оу҆кротѧ́щи, и҆ наставлѧ́ющи къ добродѣ́тели нбⷭ҇нагѡ  ше́ствїѧ: да ꙗ҆́кѡ бл҃года́тельницꙋ непреста́ннѡ  велича́ю тѧ̀. 
Сла́ва: Чⷭ҇таѧ пресла́внаѧ мт҃и бж҃їѧ, пою́щыѧ тѧ̀  любо́вїю сп҃сѝ ѿ напа́стей, молвꙋ̀ рѣша́ющи  млⷭ҇тивнѡ, ꙗ҆́кѡ бг҃а оу҆́бѡ ро́ждши: всѧ̑, є҆ли́кѡ  хо́щеши твори́ти, твори́ши невозбра́ннѡ, и҆ мо́жеши дв҃о.  тѣ́мже тѧ̀ всѝ велича́емъ. 
И҆ ны́нѣ: Побѣжда́ющꙋю є҆́рєси ю҆́ношскїѧ,  чⷭ҇тнꙋ́ю цр҃ковь покажѝ, ю҆́же хрⷭ҇то́съ сн҃ъ тво́й  ѡ҆бра́дованнаѧ, кро́вїю чⷭ҇тно́ю свое́ю ꙗ҆́кѡ бл҃гъ  стѧжа̀, и҆ сп҃сѐ ѿ бѣ́дъ и҆ ѿ наси́лїѧ ѡ҆держа́щагѡ  на́съ, влⷣчце. 
Та́же, Досто́йно є҆́сть: Трист҃о́е. по Ѻ҆́ч҃е на́шъ:  тропа́рь, и҆ ѿпꙋ́стъ. 
Въ четверто́къ оу҆́тра, 
по а҃-мъ стїхосло́вїи сѣда́льны а҆пⷭ҇льскїѧ. Гла́съ  и҃: 
Ꙗ҆́кѡ свѣти̑ла мі́ра, и҆ наста́вники на́шегѡ  сп҃се́нїѧ, и҆̀же ѿ нача́ла бж҃е́ствєнныѧ воспои́мъ  оу҆ч҃нкѝ бг҃а на́шегѡ, ꙗ҆́кѡ свѣ́тъ сꙋ́щымъ во тьмѣ̀  на́мъ возсїѧ́ша, и҆ со́лнце сла́вы всѣ̑мъ сказа́ша.  тѣ́мже и҆ ле́сть і҆́дѡльскꙋю низложи́ша, трⷪ҇цꙋ  проповѣ́давше во є҆ди́номъ бж҃ествѣ̀. сегѡ̀ ра́ди  мо́лимсѧ ва́мъ а҆пⷭ҇ли, хрⷭ҇та̀ бг҃а моли́те, грѣхѡ́въ  ѡ҆ставле́нїе дарова́ти на́мъ, и҆ ве́лїю млⷭ҇ть. 
Сті́хъ: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. 
Во всѧ̑ концы̀ и҆зше́дшее премꙋ́дрое ва́ше вѣща́нїе,  ꙗ҆́кѡ вои́стиннꙋ мі́рꙋ прехва́льнїи гдⷭ҇ни а҆пⷭ҇ли,  бг҃оразꙋ́мїе всѣ̑мъ ꙗ҆́вѣ возпроповѣ́да, и҆  ꙗ҆зы́ческое невѣ́дѣнїе, во оу҆вѣ́дѣнїе преведѐ.  ѿѻнꙋ́дꙋже и҆ і҆́дѡльскꙋю мглꙋ̀ ѿгна́вше, свѣ́тъ  ра́зꙋма сꙋ́щымъ во тьмѣ̀ возсїѧ̀. сегѡ̀ ра́ди мо́лимсѧ,  моли́тесѧ хрⷭ҇тꙋ̀ бг҃ꙋ, прегрѣше́нїй ѡ҆ставле́нїе  дарова́ти, чтꙋ́щымъ любо́вїю ст҃ꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: Во и҆скꙋшє́нїѧ  многоплетє́наѧ впа́дъ, ѿ вра̑гъ ви́димыхъ и҆  неви́димыхъ, и҆ бꙋ́рею безчи́сленныхъ мои́хъ грѣхѡ́въ  ѡ҆держи́мь є҆́смь пречⷭ҇таѧ: да ꙗ҆́кѡ къ те́пломꙋ  застꙋпле́нїю, и҆ покро́вꙋ, и҆ къ приста́нищꙋ моемꙋ̀  притека́ю твоеѧ̀ бл҃гости. тѣ́мже пречⷭ҇таѧ, и҆з̾ тебѐ  воплоти́вшагосѧ без̾ сѣ́мене молѝ ѡ҆ всѣ́хъ рабѣ́хъ  твои́хъ, непреста́ннѡ пою́щихъ тѧ̀, бцⷣе пречⷭ҇таѧ,  молѧ́щи того̀ прилѣ́жнѡ, согрѣше́нїй ѡ҆ставле́нїе  дарова́ти покланѧ́ющымсѧ вѣ́рою ржⷭ҇твꙋ̀ твоемꙋ̀. 
По в҃-мъ стїхосло́вїи, сѣда́льны, гла́съ и҃: 
Во всю̀ зе́млю, ꙗ҆́коже речѐ прⷪ҇ро́къ, и҆зы́де  премꙋ́дрыхъ а҆пⷭ҇лъ вѣща́нїе: проповѣ́давше бо сло́во,  ꙗ҆зы́ки всѧ̑ просвѣти́ша, тѣ́мже тѣ́хъ по до́лгꙋ  восхвалѧ́юще пѣ́сньми почти́мъ, ꙗ҆́кѡ мо́лѧтъ всегда̀  хрⷭ҇та̀, сп҃сти́сѧ дꙋша́мъ на́шымъ. 
Сті́хъ: И҆сповѣ́дѧтъ нб҃са̀ чꙋдеса̀ твоѧ̑ гдⷭ҇и. 
Гдⷭ҇нѧ завѣща̑нїѧ въ дꙋшѝ, ꙗ҆́кѡ сокро́вище  богатотво́рное, вѣ́рою воспрїе́мше а҆пⷭ҇ли, ꙗ҆ви́шасѧ  всѣ̑мъ бл҃года́телїе, нищетꙋ̀ ѿгонѧ́юще бѣсо́вскꙋю,  и҆ всѣ́хъ ѡ҆богаща́юще бога́тствомъ бж҃їимъ, къ ни̑мже  всѝ возопїи́мъ: ѡ҆богати́те и҆ на́съ добродѣ́тельными  дѣѧ́нїи ны́нѣ ѡ҆бнища́вшихъ, мо́лимсѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Воздержа́нїемъ страсте́й ѻ҆гнепа̑льныѧ  оу҆мертви́вше зра́ки и҆ двиза̑нїѧ, хрⷭ҇то́вꙋ прїѧ́ша  бл҃года́ть мч҃нцы, недꙋ́ги ѿгонѧ́ти болѧ́щымъ, и҆  живꙋ́ще, и҆ по кончи́нѣ чꙋдеса̀ твори́ти: вои́стиннꙋ  чꙋ́до пресла́вно, ꙗ҆́кѡ кѡ́сти на̑ги и҆сточа́ютъ  и҆сцѣлє́нїѧ. сла́ва є҆ди́номꙋ премꙋ́дромꙋ зижди́телю  бг҃ꙋ. 
Сла́ва, и҆ ны́нѣ, бг҃оро́диченъ: Предста́тельнице  вѣ́рныхъ бг҃ороди́тельнице, скорбѧ́щихъ ра́досте, и҆  пла́чꙋщихъ вели́кое оу҆тѣше́нїе, и҆з̾ чре́ва твоегѡ̀  дв҃о всест҃а́гѡ, па́че є҆стества̀ ро́ждшагосѧ  непреста́ннѡ ѡ҆ на́съ со а҆пⷭ҇лы ст҃ы́ми молѝ,  и҆зба́вити на́съ въ ча́съ и҆спыта́нїѧ, лю́тагѡ  ѡ҆сꙋжде́нїѧ. 
По г҃-мъ стїхосло́вїи сѣда́льны, гла́съ и҃: 
Подо́бенъ: Повелѣ́нное: 
Свѣти̑ла ꙗ҆ви́стесѧ свѣ̑тлаѧ, хрⷭ҇тѡ́вы самови́дцы,  всегда̀ всю̀ зе́млю просвѣща́юще, и҆ тьмꙋ̀ ѿгонѧ́юще  многобо́жїѧ, свѣ́томъ бл҃гоче́стїѧ оу҆че́ньми: тѣ́мже  мѧ̀ сꙋ́ща во тьмѣ̀ страсте́й, без̾ стра́ха ходѧ́ща,  просвѣти́те ва́шими ст҃ы́ми мл҃твами, бг҃оно́снїи  а҆пⷭ҇ли. 
Мре́жею слове́съ бж҃е́ственныхъ, а҆́ки ры̑бы  живоловѧ́ще словє́сныѧ, тѣ́хъ приведо́сте, нача́токъ  бг҃ꙋ на́шемꙋ: и҆ хрⷭ҇тѡ́вы ра̑ны возлю́бльше, въ ни́хъ  ѡ҆блеко́стесѧ, и҆ подража́телїе стрⷭ҇те́й є҆гѡ̀  ꙗ҆ви́стесѧ. тѣ́мже соше́дшесѧ по до́лгꙋ почита́емъ  а҆пⷭ҇ли сла́внїи, ва́ше ны́нѣ торжество̀, и҆ согла́снѡ  зове́мъ: моли́тесѧ хрⷭ҇тꙋ̀ бг҃ꙋ, прегрѣше́нїй  ѡ҆ставле́нїю дарова́тисѧ, чтꙋ́щымъ любо́вїю ст҃ꙋ́ю  па́мѧть ва́шꙋ. 
Сла́ва, и҆ ны́нѣ, бг҃оро́диченъ: Непостижи́маго  сло́ва сн҃а бж҃їѧ, несказа́ннѡ па́че оу҆ма̀ и҆з̾ тебѐ  ро́ждшагосѧ бцⷣе, молѝ со а҆пⷭ҇лы, оу҆мире́нїе чи́сто  вселе́ннѣй пода́ти, и҆ прегрѣше́нїй дарова́ти на́мъ  пре́жде конца̀ проще́нїе, и҆ црⷭ҇твїѧ нбⷭ҇нагѡ, кра́йнїѧ  ра́ди бл҃гости, сподо́бити рабы̑ твоѧ̑. 
Въ четверто́къ канѡ́нъ ст҃ы̑мъ сла̑внымъ и҆  всехва̑льнымъ а҆пⷭ҇лѡмъ. Творе́нїе ѳеофа́ново. Гла́съ и҃: 
Пѣ́снь а҃ 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ли́че а҆пⷭ҇льскїй свѣтови́дный, свѣ́тꙋ вели́комꙋ  предстоѧ́й, моѐ ѡ҆мраче́ное ѡ҆зарѝ се́рдце, и҆ ко  сп҃си́тєльнымъ стезѧ́мъ наста́ви. [Два́жды.] 
И҆́скреннїи дрꙋ́зи и҆зба́вителѧ, страсте́й мѧ̀ любвѐ  и҆зба́вите, мно́гими лестьмѝ житїѧ̀ прельще́наго, и҆  неразꙋ́мїѧ но́щїю покрыва́емаго. 
Ѻ҆рꙋ́жїемъ оу҆ѧ́звлєныѧ лꙋка́вагѡ и҆сцѣли́те,  стрѣ́лы сꙋ́ще си́льнагѡ, а҆пⷭ҇ли бж҃е́ственнїи, вѣ́рою  под̾ кро́въ ва́шъ прибѣга́ющыѧ. 
Бг҃оро́диченъ: По́лный и҆стощава́етсѧ бг҃олѣ́пнѡ, и҆  ѿ твоегѡ̀ чре́ва плотоно́сецъ мт҃и чⷭ҇таѧ,  происхо́дитъ, сп҃са́ѧй бл҃гоꙋтро́бїемъ прельщє́ныѧ  ѕло́бою ѕмі́евою. 
Дрꙋгі́й канѡ́нъ ст҃о́мꙋ чꙋдотво́рцꙋ нїкола́ю. Гла́съ  и҃: 
І҆рмо́съ: Посѣ́ченый несѣко́маго пресѣчѐ, и҆  ви́дѣ со́лнце зе́млю, ю҆́же не ви́дѣ: лю́таго врага̀  вода̀ потопѝ, и҆ непроходи́мое про́йде і҆и҃ль: пѣ́снь  же воспѣва́шесѧ, гдⷭ҇еви пои́мъ, сла́внѡ бо просла́висѧ. 
Съ ли́ки вы́шнихъ си́лъ, цр҃ю̀ всѣ́хъ бл҃же́нне  предстоѧ́й, на́съ на землѝ при́снѡ призыва́ющихъ тѧ̀,  всѧ́кагѡ и҆скꙋше́нїѧ ѕла́гѡ, нїко́лае сп҃са́й,  разрѣше́нїѧ просѧ̀ прегрѣше́нїй на́шихъ. 
И҆́же тобо́ю предста́телемъ ѡ҆бога́щшїисѧ нїко́лае, во  дни́ же и҆ въ нощѝ вѣ́рою тебѣ̀ взыва́емъ: ны́нѣ  предвари́ ны вельмѝ бѣ́дствꙋющыѧ бѣсо́вскими лꙋка́выми  навѣ́ты, и҆ тлетво́рныхъ человѣ̑къ: ꙗ҆́кѡ да тишинꙋ̀  полꙋчи́вше, восхвалѧ́емъ тѧ̀. 
Крѣ́пкими жи́лами мл҃твъ твои́хъ нїко́лае,  оу҆дави́ти на́съ тща́щихсѧ коне́чномꙋ оу҆давле́нїю  преда́ждь, и҆збавлѧ́ѧ на́съ ѿ тѣ́хъ лꙋка́вагѡ  навѣ́та, во хвале́нїи зовꙋ́щыѧ: гдⷭ҇еви пои́мъ, сла́внѡ  бо просла́висѧ. 
Бг҃оро́диченъ: Зако́нѡвъ є҆сте́ственныхъ кромѣ̀,  родила̀ є҆сѝ бг҃а и҆ законода́вца, чл҃вѣ́ка бы́вша.  того̀ ꙗ҆́кѡ бл҃га молѝ всенепоро́чнаѧ, на̑ша  беззакѡ́нїѧ презрѣ́ти, вопїю́щихъ всегда̀: гдⷭ҇еви  пои́мъ, сла́внѡ бо просла́висѧ. 
Пѣ́снь г҃ 
І҆рмо́съ: Ты̀ є҆сѝ оу҆твержде́нїе притека́ющихъ къ  тебѣ̀ гдⷭ҇и: ты̀ є҆сѝ свѣ́тъ ѡ҆мраче́нныхъ, и҆ пое́тъ  тѧ̀ дꙋ́хъ мо́й. 
Си́лою препоѧ́шите. сп҃сѡвы а҆пⷭ҇ли, и҆знемо́гшее  страстьмѝ и҆ помышле́ньми се́рдце моѐ. [Два́жды.] 
Є҆ди́но возвѣща́юще оу҆ч҃нцы̀, трисвѣ́тлое бж҃їе  сїѧ́нїе, многобо́жїѧ мглꙋ̀ потреби́ша. 
Гно́й лꙋка́вый се́рдца моегѡ̀ оу҆толи́те, ꙗ҆́кѡ  вра́чеве бж҃е́ственнагѡ рꙋкодѣ́йствїѧ, оу҆ч҃нцы̀ бг҃а  на́шегѡ. 
Бг҃оро́диченъ: Сп҃си́ мѧ чⷭ҇таѧ влⷣчце, ро́ждшаѧ  па́че є҆стества̀ и҆зба́вителѧ всѣ́хъ, и҆ влⷣкꙋ, и҆  сп҃са и҆ гдⷭ҇а. 
И҆́нъ І҆рмо́съ то́йже. 
Да тѧ̀ почита́емъ, да пое́мъ тѧ̀ всегда̀, пода́ждь  на́мъ рꙋ́кꙋ по́мощи, ст҃и́телю нїко́лае. 
Оу҆спѝ, нїко́лае, твои́ми неꙋсыпа́ющими моли́твами,  ꙗ҆̀же на ны̀ востаю́щыѧ напа̑сти, мо́лимъ тѧ̀. 
Всего́ мѧ страстьмѝ напа́ствꙋема, и҆ и҆скꙋше́нїй  лꙋка́выхъ человѣ̑къ, хода́тайствомъ твои́мъ ст҃е  нїко́лае и҆зба́ви. 
Бг҃оро́диченъ: Разрѣше́нїе грѣхѡ́въ чⷭ҇таѧ,  дарова́ти мѝ, молѝ и҆зба́вителѧ, и҆ жите́йскихъ лю́тыхъ  напа́стей. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Оу҆краси́стесѧ сла́внїи а҆пⷭ҇ли, бж҃е́ственными  свѣ́тлостьми оу҆добрѧ́еми, и҆ зарѧ́ми просвѣща́еми  ва́съ свѣти̑ла показа́вшагѡ. [Два́жды.] 
Бꙋ́ри всѧ́кїѧ и҆зба́вите мѧ̀, всѣ́хъ ко́рмчїи,  бж҃е́ственнїи а҆пⷭ҇ли, въ пꙋчи́нѣ бѣ́дствꙋющаго, и҆  напа́стьми жите́йскими коле́блемаго. 
Мо́ре смꙋща́юще многобо́жїѧ, ко́ни бг҃оизбра́ннїи,  прегрѣше́нїй мои́хъ бе́зднꙋ ва́шими мл҃твами потопи́те. 
Бг҃оро́диченъ: Равнодѣ́йственно роди́телю сло́во,  и҆з̾ бокꙋ̀ твоє́ю воплоти́ла є҆сѝ дв҃о: тѣ́мже  ꙗ҆ви́ласѧ є҆сѝ превы́шши всѣ́хъ тва́рей влⷣчце. 
И҆́нъ І҆рмо́съ то́йже. 
Ѿ мно́жества прегрѣше́нїй мои́хъ, во мнѡ́гїѧ  впа́даю безчи́слєнныѧ скѡ́рби: потщи́сѧ ст҃е нїко́лае  помощи́ ми, бл҃года́телю подо́бѧсѧ. 
Себѐ самого̀ пла́чꙋсѧ погиба́юща, живы́й въ  лѣ́ности, мл҃твами твои́ми нїко́лае, къ покаѧ́нїю  рꙋководи́ мѧ. 
И҆́же трѝ ю҆́ношы и҆збавле́й, ѻ҆́тче нїко́лае,  оу҆мре́ти хотѧ́щыѧ, всѧ́кїѧ мѧ̀ и҆зба́ви тѣсноты̀, и҆  вѣ́чнагѡ ѡ҆сꙋжде́нїѧ. 
Бг҃оро́диченъ: Дѣ́лати мѝ ра́зꙋмы нбⷭ҇ныѧ, пречⷭ҇таѧ  оу҆крѣпи́ мѧ, и҆ дꙋшѝ моеѧ̀ направлѧ́ющи къ живѡ́тнымъ  вхо́дѡмъ движє́нїѧ. 
Пѣ́снь є҃ 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны: ты́ бо є҆сѝ бг҃ъ на́шъ: ра́звѣ тебѐ и҆но́гѡ не  вѣ́мы. 
Стѣснѧ́ема мѧ̀ мно́гими прегрѣше́ньми, къ  сп҃си́тельной широтѣ̀ и҆спра́вите, ꙗ҆́кѡ ѡ҆корми́телїе  а҆пⷭ҇ли. [Два́жды.] 
Почита́ющаго мѧ̀ всечестны́й собо́ръ ва́шъ, бг҃ови́дцы  а҆пⷭ҇ли, всѧ́кагѡ и҆зба́вите безче́стнагѡ дѣѧ́нїѧ,  молю́сѧ. 
Ꙗ҆́кѡ стрⷭ҇тє́мъ оу҆подо́бльшесѧ ст҃і́и сп҃сѡвымъ,  всѧ́кое сладостра́стїе ѿ дꙋшѝ моеѧ̀ ѿжени́те  а҆пⷭ҇ли. 
Бг҃оро́диченъ: Болѧ́щꙋю дꙋ́шꙋ мою̀ и҆сцѣлѝ, ро́ждшаѧ  всѣ́хъ взе́млющаго недꙋ́ги, пречⷭ҇таѧ влⷣчце. 
И҆́нъ І҆рмо́съ то́йже. 
Оу҆крѣпѝ на́съ мл҃твами твои́ми бг҃обл҃же́нне  нїко́лае, соблюда́ти повелѣ̑нїѧ хрⷭ҇та̀, є҆ди́нагѡ бг҃а  на́шегѡ. 
Въ мѵ́рѣхъ пожи́въ нїко́лае, бл҃гоꙋха́нїѧ  бж҃е́ственнагѡ на́съ и҆спо́лни, бл҃гоче́стнѡ  воспѣва́ющихъ тѧ̀. 
Оу҆ще́дри на́съ мл҃твами твои́ми ст҃и́телю, бг҃а  всеще́драгѡ оу҆молѧ́ѧ нїко́лае, да и҆зба́вимсѧ бѣ́дъ и҆  скорбе́й. 
Бг҃оро́диченъ: Во́дъ живото́чныхъ и҆спо́лнена сꙋ́щи  ѻ҆трокови́це, всѣ́хъ на́съ напо́й,  бл҃гочестномꙋ́дреннѣ пою́щыѧ тѧ̀. 
Пѣ́снь ѕ҃ 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑: ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ бж҃е, возведи́ мѧ. 
Сотрѧ́сше мл҃твъ призыва́нїемъ, низложи́сте хра́мы  і҆́дѡльскїѧ, оу҆ч҃нцы̀ хрⷭ҇тѡ́вы. но молю́сѧ вѣ́рою:  оу҆ма̀ моегѡ̀ сокрꙋши́те і҆́дѡлы, и҆ покажи́те хра́мъ  бж҃їй мно́гими грѣхѝ пови́ннаго. [Два́жды.] 
И҆́же на ка́мени непоколеби́мѣмъ созда́вшесѧ, ꙗ҆́кѡ  ка́менїе, и҆збра́ннїи бг҃ови́дцы, моѐ се́рдце въ песцѣ̀  оу҆мовре́днѡ созда́нное сп҃си́те: стека́ютсѧ бо  напа́стей рѣ́ки, и҆ лю́тѣ мѧ̀ ѡ҆бꙋрева́ютъ. 
Любвѐ льсти́выѧ ꙗ҆́же къ пло́ти, и҆ ме́рзка мно́гїѧ  ра́ди ѕло́бы ꙗ҆́вльшагосѧ, и҆зба́вите мѧ̀ дрꙋ́зи сло́ва:  и҆ къ любвѝ привѧжи́те возлюби́вшагѡ грѣ̑шныѧ, мно́гїѧ  ра́ди млⷭ҇ти ѡ҆ставле́нїѧ. 
Бг҃оро́диченъ: Ꙗ҆́кѡ ши́покъ, ꙗ҆́кѡ чистѣ́йшїй  крі́нъ, ꙗ҆́кѡ бл҃гоꙋха́нное ѡ҆бонѧ́нїе ѿ кра́сныхъ  оу҆до́лїй мїрски́хъ, творе́цъ и҆збра́въ тѧ̀  ѻ҆трокови́це, всели́всѧ во оу҆тро́бꙋ твою̀, и҆  роди́всѧ, бл҃гоꙋха́нїѧ всѧ́чєскаѧ и҆спо́лнилъ є҆́сть. 
И҆́нъ І҆рмо́съ то́йже. 
Ра́й се́рдце твоѐ ꙗ҆ви́сѧ нїко́лае, жи́зни дре́во  посредѣ̀ и҆мѣ́ѧ и҆зба́вителѧ хрⷭ҇та̀: є҆го́же молѝ  непреста́ннѡ, раѧ̀ сотвори́ти жи́тели всѧ̑ ны̀, те́плымъ  застꙋ́пникомъ тобо́ю ѡ҆бога́щшыѧсѧ. 
Въ лѣ́ности жи́знь мою̀ прехождꙋ̀, и҆ безбоѧ́зненнѡ  согрѣша́ю ѻ҆каѧ́нный: и҆ та́мѡ неѿрица́емое сꙋди́ще  помышлѧ́ѧ, стра́хомъ содержи́мь є҆́смь: оу҆ще́дри мѧ̀  бж҃е, нїкола́а мл҃твами, ꙗ҆́кѡ бл҃гоꙋтро́бенъ. 
Внеза́пꙋ находѧ́щꙋю мѝ бꙋ́рю и҆скꙋше́нїй  многоѡбра́зныхъ, за мно́жество мои́хъ согрѣше́нїй,  вопїю̀: не ѡ҆ста́ви менѐ бл҃же́нне без̾ застꙋпле́нїѧ,  но простри́ ми ꙗ҆́кѡ млⷭ҇тивъ по́мощи рꙋ́кꙋ, и҆ сп҃си́  мѧ. 
Бг҃оро́диченъ: Пала́та высо́кагѡ цр҃ѧ̀, и҆  ѻ҆гнеѡбра́зный была̀ є҆сѝ прⷭ҇то́лъ дв҃о, херꙋві̑мъ  превы́шши, и҆ серафі̑мъ, па́че оу҆ма̀ бы́вшаѧ. тѣ́мже  тѧ̀ всѧ́кое дыха́нїе сла́витъ, ꙗ҆́кѡ мт҃рь зижди́телѧ. 
Пѣ́снь з҃ 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Но́щь мѧ̀ содержи́тъ лѣ́ностей, и҆ покрыва́етъ мѧ̀  тьма̀ грѣхо́внаѧ: свѣ́тъ мі́ра премꙋ́дрїи а҆пⷭ҇ли  ꙗ҆́вльшесѧ, ѡ҆зари́ти потщи́тесѧ ѡ҆мраче́нное моѐ  се́рдце. [Два́жды] 
Дрꙋго́е нб҃о ꙗ҆́вльшесѧ, повѣ́дающе бг҃а на́шегѡ  сла́вꙋ, безсла́вїѧ страсте́й и҆зба́вите бг҃оглаго́ливїи,  вѣ́рою прибѣга́ющыѧ къ держа́вномꙋ ва́шемꙋ покро́вꙋ. 
Ѻ҆́гненное оу҆́глїе ꙗ҆́вльшесѧ а҆пⷭ҇ли, возжига́еми  ѻ҆гне́мъ оу҆тѣ́шителѧ, всѧ́кꙋ ве́щь попали́те на́шеѧ  ѕло́бы, и҆ ѻ҆гнѧ̀ негаси́магѡ и҆зба́вите на́съ во  вѣ́ки. 
Бг҃оро́диченъ: Гора̀ присѣ́ннаѧ ꙗ҆ви́ласѧ є҆сѝ  нерꙋкосѣ́чнаѧ, ѿ неѧ́же ѿсѣче́сѧ ка́мень: тѣ́мже  влⷣчце, оу҆миле́нїе дꙋшѝ мое́й пода́ждь ѡ҆мраче́ннѣй,  и҆ ѡ҆камене́ннѣй го́рькими любосла́стьми. 
И҆́нъ І҆рмо́съ то́йже. 
И҆сточи́лъ є҆сѝ стрꙋи̑ оу҆че́нїй, є҆ресе́й  и҆зсꙋша́ѧ пото́ки, и҆ вѣ́рныхъ дꙋ́шы напоѧ́ющїй  бога́тнѡ, сщ҃еннодѣ́йственниче нїко́лае: сегѡ̀ ра́ди тѧ̀  почита́емъ. 
Оу҆крѣпи́лсѧ є҆сѝ си́лою трⷪ҇ческою возмога́емь,  кꙋмі́ры лє́стныѧ погꙋби́ти, тѣ́мже вѣ́рнѡ молю́сѧ тѝ  ѻ҆́тче: оу҆ма̀ моегѡ̀ і҆́дѡлы стра̑стныѧ ѿженѝ. 
Мѵ́рѧнѡвъ прпⷣбне первопресто́льникъ бы́въ, по  сме́рти и҆сточа́еши бж҃е́ственное мѵ́ро, ѕлосмра̑дныѧ  на́шѧ ѿгонѧ́ѧ недꙋ́ги, нїко́лае всебл҃же́нне, вѣ́рнѡ  къ тебѣ̀ пристꙋпа́ющымъ. 
Бг҃оро́диченъ: Оу҆кроти́ла є҆сѝ тече́нїе сме́ртное,  безсме́ртнаго бг҃а ро́ждшаѧ: є҆го́же молѝ чⷭ҇таѧ,  стра̑сти оу҆мертви́ти смире́ннагѡ моегѡ̀ тѣлесѐ, и҆  жи́зни мѧ̀ сподо́бити. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Коле́блемꙋю страстьмѝ дꙋ́шꙋ мою̀ оу҆крѣпи́те,  цр҃кве неразори̑маѧ ѡ҆снова̑нїѧ сꙋ́ще, и҆ столпѝ  непоколеби́мїи, вѣ́рныхъ предгра̑дїѧ, ловцы̀ сꙋ́щихъ во  глꙋбинѣ̀ поги́бели, бл҃гоꙋти̑шнаѧ приста̑нища вѣ́рнѡ  пою́щихъ: дѣ́ти бл҃гослови́те, сщ҃е́нницы воспо́йте,  лю́дїе превозноси́те є҆го̀ во вѣ́ки. [Два́жды.] 
И҆́же во гро́бѣ те́мнагѡ ѿча́ѧнїѧ, и҆ въ  преиспо́днихъ паде́нїѧ сласте́й лежа́щаго мѧ̀, ва́шими  мл҃твами возвестѝ, оу҆млⷭ҇рдитесѧ оу҆ч҃нцы̀ сп҃сѡвы,  и҆́же оу҆чи́телева бл҃гоꙋтро́бїѧ ѡ҆богати́тисѧ ꙗ҆́вѣ  сподо́бистесѧ, а҆пⷭ҇ли бг҃ови́дцы во всѧ̑ вѣ́ки.  [Два́жды.] 
Бг҃оро́диченъ: Ꙗ҆́кѡ свѣтла̀ въ красота́хъ  добродѣ́тели ꙗ҆ви́ласѧ є҆сѝ всечⷭ҇таѧ,  добротвори́тельное вседѣ́телево бл҃голѣ́пїе во  оу҆тро́бꙋ вмѣсти́ла є҆сѝ: є҆го́же прилѣ́жнѡ молѝ,  грѣха́ми страсте́й содержи́мꙋю, и҆ добро́ты дре́внїѧ  и҆́щꙋщꙋю чⷭ҇таѧ, ѕѣлѡ̀ бл҃голѣ́пнѣйше дꙋ́шꙋ мою̀  просвѣти́ти во всѧ̑ вѣ́ки. 
И҆́нъ 
І҆рмо́съ: Бг҃оглаго́ливїи ѻ҆́троцы въ пещѝ, со  ѻ҆гне́мъ пла́мень попира́юще, поѧ́хꙋ: бл҃гослови́те  дѣла̀ гдⷭ҇нѧ гдⷭ҇а. 
Просвѣще́нъ сы́й бг҃омꙋ́дре ст҃и́телю, свѣтоза́рными  лꙋча́ми трисо́лнечнагѡ бж҃ества̀, страсте́й мои́хъ тьмꙋ̀  мл҃твами твои́ми разорѝ нїко́лае. 
И҆́же воево́ды трѝ и҆збавле́й ѿ сме́рти,  прише́ствїемъ стра́шнымъ твои́мъ, сщ҃еннотаи́нниче  нїко́лае, ѿ всѧ́кагѡ смертоно́снагѡ вре́да и҆ на́съ  и҆зба́ви. 
Коле́блющыѧсѧ бѣсо́вскими и҆скꙋше́нїи, и҆ ѿ  ѡ҆би́дѧщихъ человѣ̑къ, твои́ми мл҃твами оу҆твердѝ  на́съ, и҆ невре́дны сп҃сѝ всебл҃же́нне нїко́лае. 
Бг҃оро́диченъ: Мольбꙋ̀ принесѝ гдⷭ҇еви, оу҆ще́дрити  и҆ сп҃стѝ вѣ́рою къ тебѣ̀ притека́ющыѧ, прест҃а́ѧ  дв҃о, человѣ́кѡмъ помо́щнице. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
Львѡ́въ дꙋшетлѣ́нныхъ си́лою бж҃їею сокрꙋши́вше  чє́люсти а҆пⷭ҇ли, ꙗ҆́кѡ ѿ хрⷭ҇та̀ кнѧ́зи поста́влени  бы́сте на землѝ, ѱало́мски дꙋ́хꙋ сїю̀ покарѧ́юще  бл҃гоче́стнѡ: тѣ́мже безчи̑ннаѧ двиза̑нїѧ моегѡ̀ се́рдца  зако́нѡмъ бж҃е́ственнымъ покори́те. 
Кра́снаго па́че всѣ́хъ сынѡ́въ человѣ́ческихъ,  ꙗ҆́вльшагосѧ въ мі́рѣ проповѣ́давше, сло́ва бж҃їѧ,  но́зѣ оу҆краси́сте ꙗ҆́кѡ бл҃говѣствꙋ́ющїи всемꙋ́дрїи,  ми́ръ же и҆ живо́тъ. тѣ́мже смꙋща́емꙋю страстьмѝ дꙋ́шꙋ  мою̀ ва́шими мл҃твами оу҆мири́те. 
Оу҆мертви́вше оу҆́ды ꙗ҆̀же на землѝ, въ живо́тъ  всѧ́ческїй ѡ҆блеко́стесѧ, страстьмѝ стрⷭ҇ть  и҆з̾ѡбразꙋ́юще честнꙋ́ю. тѣ́мже оу҆мерщвле́ннаго мѧ̀  стрѣло́ю ѕло́бы лꙋка́вагѡ, ѡ҆живи́те лѣчьба́ми  и҆́стиннагѡ покаѧ́нїѧ, бг҃обл҃же́ннїи а҆пⷭ҇ли. 
Бг҃оро́диченъ: Недꙋ́гꙋющꙋю дꙋ́шꙋ мою̀ стра́стїю  лю́тою, ро́ждшаѧ бг҃а пребл҃га́го, ꙗ҆́кѡ млⷭ҇тива  и҆сцѣлѝ, и҆ и҆зба́ви мѧ̀ при́снѡ пречⷭ҇таѧ,  подстрека́ющихъ и҆ находѧ́щихъ мѝ врагѡ́въ, ꙗ҆́кѡ да  сп҃са́емь оу҆се́рднѡ тѧ̀ велича́ю, возвели́чившꙋю ро́дъ  на́шъ. 
И҆́нъ 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
Ꙗ҆́кѡ и҆зба́витель въ ско́рби вѣ́рою тѧ̀ молѧ́щымъ,  и҆зба́ви мѧ̀ ѕло́бы всѧ́кїѧ нїко́лае, бл҃га́го молѧ̀ бг҃а  и҆ гдⷭ҇а. 
Сы́й съ нбⷭ҇ными ны́нѣ ликостоѧ́ньми, ст҃ѣ́йшїй  ѻ҆́тче нїко́лае, бл҃га́го оу҆молѝ бг҃а, сп҃стѝ на́съ. 
Сꙋ́дъ при две́рехъ, блюдѝ дꙋшѐ моѧ̀, и҆ сꙋдїѝ бг҃ꙋ  возопі́й: нїкола́а мл҃твами сп҃си́ мѧ гдⷭ҇и. 
Бг҃оро́диченъ: Свѣ́та сꙋ́щи прїѧ́телище дв҃о,  просвѣтѝ ѡ҆мраче́ннꙋю страстьмѝ дꙋ́шꙋ мою̀: ꙗ҆́кѡ да  вѣ́рою и҆ любо́вїю при́снѡ сла́влю тѧ̀. 
Та́же, Досто́йно є҆́сть: И҆ є҆ктенїа̀, и҆  свѣти́ленъ, и҆ ѱалмы̀ ѻ҆бы̑чныѧ. 
На стїхо́внѣ стїхи̑ры а҆пⷭ҇льскїѧ, гла́съ и҃: 
Гдⷭ҇и, тебѐ оу҆се́рднѡ на землѝ а҆пⷭ҇ли  возлюби́вше, оу҆ме́ты всѧ̑ вмѣни́ша, да тебѐ  є҆ди́наго прїѡбрѧ́щꙋтъ: и҆ за тѧ̀ на ра̑ны тѣлеса̀  своѧ̑ преда́ша. сегѡ̀ ра́ди просла́вльшесѧ, мо́лѧтсѧ ѡ҆  дꙋша́хъ на́шихъ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Гдⷭ҇и, ты̀ а҆пⷭ҇льскꙋю па́мѧть на землѝ возвели́чилъ  є҆сѝ: вси́ бо въ не́й вкꙋ́пѣ соше́дшесѧ славосло́вимъ  тѧ̀: ꙗ҆́кѡ подае́ши на́мъ тѣ́ми и҆сцѣлє́нїѧ, и҆  всемꙋ̀ мі́рꙋ ми́ръ мл҃твами и҆́хъ, и҆ ве́лїю млⷭ҇ть. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Во бронѧ̀ вѣ́ры ѡ҆бо́лкшесѧ до́брѣ, и҆  ѻ҆рꙋ́жїемъ крⷭ҇тнымъ воѡрꙋжи́вше себѐ, во́ини крѣ́пцы  ꙗ҆ви́стесѧ, мꙋчи́телємъ мꙋ́жески проти́вистесѧ, и҆  дїа́волю пре́лесть низложи́сте, побѣди́телїе бы́вше,  вѣнцє́въ сподо́бистесѧ. моли́те при́снѡ ѡ҆ на́съ,  сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆схити́ мѧ влⷣчце,  рꙋкѝ ѕмі́ѧ чл҃вѣкоꙋбі́йцы, хотѧ́ща мѧ̀ лꙋка́вствомъ  поглоти́ти до конца̀. сокрꙋшѝ чє́люсти є҆гѡ̀, молю́  тѧ, и҆ кѡ́зни разорѝ: ꙗ҆́кѡ да и҆збы́въ ѿ ногте́й  є҆гѡ̀, велича́ю застꙋпле́нїе твоѐ. 
Та́же, Бл҃го є҆́сть: И҆ Трист҃о́е. По Ѻ҆́ч҃е на́шъ:  тропа́рь, и҆ є҆ктенїа̀, и҆ ча́съ а҃-й, ѱалмы̀  ѻ҆бы̑чныѧ, и҆ про́чее: и҆ ѿпꙋ́стъ. 
Въ четверто́къ бл҃жє́нны, гла́съ и҃: 
Помѧнѝ на́съ хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ є҆ди́не ще́дре, нбⷭ҇номꙋ црⷭ҇твїю твоемꙋ̀. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Трꙋбы̑ ꙗ҆́вльшесѧ хрⷭ҇тѡ́вы а҆пⷭ҇ли, сꙋ́щыѧ во  гробѣ́хъ ѕловѣ́рїѧ лежа́щыѧ воздви́гнꙋли є҆стѐ, и҆  бж҃е́ственныѧ жи́зни прича́стники содѣ́ласте. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Сѣ́менемъ та́йнымъ сло́ва бг҃оглаго́ливїи, всѣ́хъ  ꙗ҆зы̑къ сердца̀ неплѡ́днаѧ плодонѡ́сна содѣ́ласте  бж҃е́ственнагѡ ра́зꙋма: тѣ́мже досто́йнѡ бл҃жи́ми  є҆стѐ. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Всѧ́кїѧ себѐ ѡ҆бнажи́вше ѕло́бы, посредѣ̀ лю́тыхъ  проидо́ша до́блественнѡ, и҆ съ нб҃сѐ въ ри́зꙋ сп҃се́нїѧ  страда́льцы ѡ҆дѣ́ѧшасѧ. 
Сла́ва: Оу҆мертвѝ ѕлотво́рныхъ страсте́й воста̑нїѧ  дꙋшѝ моеѧ̀ ѻ҆каѧ́нныѧ, чⷭ҇тна́ѧ трⷪ҇це всест҃а́ѧ,  мл҃твами бж҃е́ственныхъ а҆пⷭ҇лъ твои́хъ, ꙗ҆́кѡ да  сп҃са́емь сла́влю тѧ̀. 
И҆ ны́нѣ: Ра́дꙋйсѧ клещѐ оу҆́глѧ бж҃е́ственнагѡ:  ра́дꙋйсѧ прⷪ҇ро́кѡвъ печа́ть, и҆ а҆пⷭ҇лѡвъ ѡ҆глаше́нїе,  пречⷭ҇таѧ бцⷣе, є҆ѧ́же ра́ди ѿ и҆стлѣ́нїѧ  свободи́хомсѧ. 


Въ четверто́къ ве́чера, 
на Гдⷭ҇и воззва́хъ, стїхи̑ры крⷭ҇тны. Гла́съ и҃.  Подо́бенъ: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Ѽ пресла́внагѡ чꙋдесѐ! живоно́сный са́дъ, крⷭ҇тъ  прест҃ы́й, на высотꙋ̀ возноси́мь ꙗ҆влѧ́етсѧ дне́сь:  славосло́вѧтъ всѝ концы̀ земні́и, оу҆страша́ютсѧ  де́мѡнскїѧ полкѝ. ѽ каковы́й да́ръ зємны́мъ дарова́сѧ!  и҆́мже хрⷭ҇тѐ сп҃сѝ дꙋ́шы на́шѧ, ꙗ҆́кѡ є҆ди́нъ  бл҃гоꙋтро́бенъ. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Ѽ пресла́внагѡ чꙋдесѐ! ꙗ҆́кѡ гро́здъ и҆спо́лненъ  живота̀, понесы́й вы́шнѧго, ѿ землѝ воздвиза́емь  крⷭ҇тъ ви́дитсѧ дне́сь: и҆́мже всѝ къ бг҃ꙋ  привлеко́хомсѧ, и҆ поже́рта бы́сть до конца̀ сме́рть. ѽ  дре́во пречестно́е! и҆́мже воспрїѧ́хомъ во є҆де́мѣ  безсме́ртнꙋю пи́щꙋ, хрⷭ҇та̀ сла́вѧще. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Ѽ мно́гїѧ твоеѧ̀ бл҃гости, ꙗ҆́же къ на́мъ і҆и҃се  бл҃же! ка́кѡ себѐ смири́лъ є҆сѝ, и҆ бы́лъ є҆сѝ  чл҃вѣ́къ, и҆ пострада́ти и҆зво́лилъ є҆сѝ, крⷭ҇тъ и҆  сме́рть поно́снꙋю, за непотрє́бныѧ рабы̑ претерпѣ́въ;  кото́рый тѝ досто́йный да́ръ принесе́мъ бг҃оподо́бный;  то́чїю сла́вимъ тѧ̀ бл҃годарѧ́ще вѣ́рнїи. 
Та́же, мине́и стїхи̑ры ст҃о́мꙋ, а҆́ще и҆́мать. А҆́ще  нѣ́сть мине́и, и҆́ны стїхи̑ры прест҃ѣ́й бцⷣѣ, гла́съ  и҃. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Ѽ неизрече́нныѧ бл҃гости вопло́щшагѡсѧ и҆з̾ тебѐ  бцⷣе всепѣ́таѧ! крⷭ҇тъ бо и҆ сме́рть ꙗ҆́кѡ  чл҃вѣколю́бецъ претерпѣ́въ, да мі́ръ сп҃се́тъ, є҆го́же  созда̀. того̀ молѝ и҆ менѐ ѻ҆каѧ́ннаго и҆  многоболѣ́зненнаго да и҆зба́витъ мꙋ́ки: и҆ и҆дѣ́же  свѣ́тъ сїѧ́етъ невече́рнїй, всели́тъ мѧ̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Что̀ зри́мое видѣ́нїе, є҆́же мои́ма ѻ҆чи́ма  ви́дитсѧ, ѽ влⷣко, содержа́й всю̀ тва́рь, на дре́во  воздви́женъ бы́въ, и҆ оу҆мира́еши всѣ̑мъ даѧ́й жи́знь;  бцⷣа пла́чꙋщисѧ глаго́лаше, є҆гда̀ оу҆зрѣ̀ на  крⷭ҇тѣ̀ возноси́ма и҆з̾ неѧ̀ неизрече́ннѡ возсїѧ́вшаго  бг҃а и҆ человѣ́ка. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Ста́до є҆́же стѧжа̀, пречⷭ҇таѧ, сн҃ъ тво́й и҆ бг҃ъ,  ѡ҆кропи́вый кро́вїю, ѿ бѣ́дъ и҆зба́ви чⷭ҇тны́ми  мл҃твами твои́ми, ви̑димыѧ и҆ неви̑димыѧ врагѝ ꙗ҆́коже  ѕвѣ́ри ѿгонѧ́щи: и҆ тѣ́хъ ли́ца безче́стїѧ и҆спо́лни,  ꙗ҆́коже дв҃дъ дре́вле провозгласѝ пѣснопѣ́вецъ,  чⷭ҇таѧ. 
Сла́ва, и҆ ны́нѣ, крⷭ҇тобг҃оро́диченъ: Тѧ̀ ви́дѧщи  пригвожда́ема на крⷭ҇тѣ̀ і҆и҃се, и҆ стрⷭ҇ти прїе́млюща  во́лею, дв҃а и҆ мт҃и твоѧ̀, влⷣко, оу҆вы̀ мнѣ̀,  вопїѧ́ше, ча́до сла́дкое, ра̑ны непра́веднѡ ка́кѡ  терпи́ши, врачꙋ̀ и҆сцѣли́вый человѣ́ческое неможе́нїе,  и҆ ѿ тлѝ всѣ́хъ и҆зба́вивый млⷭ҇рдїемъ твои́мъ; 
Та́же, Свѣ́те ти́хїй: Прокі́менъ днѐ: и҆ Сподо́би  гдⷭ҇и въ ве́черъ се́й: 
На стїхо́внѣ стїхи̑ры крⷭ҇тны, гла́съ и҃: 
Возне́слсѧ є҆сѝ на крⷭ҇тъ хрⷭ҇тѐ бж҃е, и҆ сп҃слъ  є҆сѝ человѣ́ческїй ро́дъ: сла́вимъ страда̑нїѧ твоѧ̑. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на  нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀,  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
Пригвозди́лсѧ є҆сѝ на крⷭ҇тѣ̀ хрⷭ҇тѐ бж҃е, и҆  ѿве́рзлъ є҆сѝ ра̑йскїѧ двє́ри: тѣ́мже сла́вимъ  бж҃ество̀ твоѐ. 
Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ  по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Мч҃нченъ: Мч҃нцы гдⷭ҇ни, Всѧ́ко мѣ́сто ѡ҆сщ҃а́ете, и҆  всѧ́къ недꙋ́гъ оу҆врачꙋ́ете. и҆ ны́нѣ моли́тесѧ,  и҆зба́витисѧ ѿ сѣ́тей вра́жїихъ дꙋша́мъ на́шымъ,  мо́лимъ ва́съ. 
Сла́ва, и҆ ны́нѣ, крⷭ҇тобг҃оро́диченъ: Ю҆́ница  нескве́рнаѧ ю҆нца̀ ви́дѧщи на дре́вѣ пригвожда́ема  во́лею, рыда́ющи жа́лостнѣ, оу҆вы̀ мнѣ̀, вопїѧ́ше,  люби́мѣйшее ча́до! что̀ тебѣ̀ со́нмъ воздадѐ  безбл҃года́тный є҆вре́йскїй, хотѧ́ мѧ ѡ҆безча́дствовати  ѿ тебѐ вселюбе́зне; 
Та́же, Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: тропа́рь, и҆ ѿпꙋ́стъ. 
Въ четверто́къ на повече́рїи, 
канѡ́нъ прест҃ѣ́й бцⷣѣ. Гла́съ и҃: 
Пѣ́снь а҃ 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Припѣ́въ: Прест҃а́ѧ бцⷣе сп҃сѝ на́съ. 
Млⷭ҇тива мнѣ̀ хрⷭ҇та̀ содѣ́лай, дв҃о пренепоро́чнаѧ,  въ де́нь прѝ стра́шнагѡ ѡ҆сꙋжде́нїѧ и҆з̾има́ющи. 
Ѡ҆дожди́ ми влⷣчце, молю́сѧ, ка̑пли оу҆миле́нїѧ,  сꙋ́щꙋю мѝ скве́рнꙋ ѿмыва́ющи, ꙗ҆́кѡ да сла́влю тѧ̀. 
Сла́ва: Просвѣти́ мѧ дв҃о, ꙗ҆́же свѣ́тъ  незаходи́мый ро́ждшаѧ, моеѧ̀ лѣ́ности глꙋбо́кꙋю тьмꙋ̀  ѿгонѧ́ющи. 
И҆ ны́нѣ: Сп҃си́ мѧ бцⷣе, во мно́гихъ грѣсѣ́хъ  поги́бшаго, и҆ мꙋ́ки всѧ́кїѧ, и҆ лю́тагѡ ѡ҆сꙋжде́нїѧ  и҆зба́ви. 
Пѣ́снь г҃ 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Сщ҃е́ннагѡ житїѧ̀ ѿпа́дъ пречⷭ҇таѧ, приложи́хсѧ  скотѡ́мъ, и҆ ѡ҆сꙋжде́нъ ве́сь бы́хъ: но ты̀ ꙗ҆́же сꙋдїю̀  ро́ждшаѧ, ѿ всѧ́кагѡ ѡ҆сꙋжде́нїѧ и҆зба́ви мѧ̀ и҆  сп҃сѝ. 
Къ тебѣ̀ прибѣга́ю влⷣчце, всегда̀ мно́жествомъ  напа́стей ѡ҆бстои́ма оу҆ще́дривши сп҃си́ мѧ, ꙗ҆́же  сп҃са ро́ждшаѧ всѧ́ческихъ и҆ гдⷭ҇а, є҆ди́на препѣ́таѧ. 
Сла́ва: Непроходи́маѧ две́ре, ꙗ҆́же къ бг҃ꙋ  приводѧ́щи ѻ҆трокови́це, двє́ри покаѧ́нїѧ мѝ ѿве́рзи  молю́сѧ, ѡ҆чи́стивши грѣхѡ́въ мои́хъ скве́рнꙋ, тꙋ́чами  млⷭ҇ти твоеѧ̀, бг҃обл҃года́тнаѧ. 
И҆ ны́нѣ: И҆зба́ви мѧ̀ страсте́й наведе́нїѧ влⷣчце,  и҆ борю́щыѧсѧ врагѝ моѧ̑ ны́нѣ побѣдѝ: оу҆тверди́ мѧ  на ка́мени бж҃їихъ хотѣ́нїй, и҆ дꙋ́шꙋ мою̀ просвѣтѝ,  две́ре бж҃е́ственнагѡ свѣ́та. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Дꙋшѝ моеѧ̀ ꙗ҆́звы и҆сцѣлѝ, бг҃обл҃года́тнаѧ дв҃о:  оу҆́мъ мо́й просвѣтѝ чⷭ҇таѧ, ѡ҆мраче́нный стра́стными  нахо́ды. 
Оу҆ны́нїемъ спѧ́щаго, и҆ грѣхо́мъ покрове́ннаго, къ  покаѧ́нїю мѧ̀ пречⷭ҇таѧ, призовѝ, ꙗ҆́кѡ мт҃и сло́ва. 
Сла́ва: Неискꙋсобра́чнаѧ влⷣчце, ꙗ҆́же воплоще́нное  сло́во ро́ждшаѧ, дꙋ́шꙋ мою̀ просвѣтѝ, и҆ ѿ гее́нны  и҆зба́ви и҆ мꙋче́нїѧ. 
И҆ ны́нѣ: На тѧ̀ наде́ждꙋ мою̀ возложи́хъ всю̀, мт҃и  дв҃о: дꙋ́шꙋ мою̀ соблюдѝ, ꙗ҆́же бг҃а ро́ждши сп҃са  моего̀. 
Пѣ́снь є҃ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви молю́сѧ. 
Дꙋшѝ моеѧ̀ стра̑сти всенеисцѣ̑льныѧ ѻ҆трокови́це  и҆сцѣлѝ, и҆ оу҆га́сшїй лѣ́ностїю свѣти́льникъ мо́й  возжзѝ, и҆ къ покаѧ́нїѧ пꙋтє́мъ наста́ви дв҃о, да  вѣ́рою и҆ любо́вїю тѧ̀ сла́влю. 
Себѐ ѡ҆сꙋжда́ю пре́жде и҆спыта́нїѧ бг҃ора́дованнаѧ,  стꙋ̑днаѧ дѣла̀ ношꙋ̀ є҆ди́нъ ѡ҆сꙋжде́нный: но  предста́ни мѝ ꙗ҆́кѡ предста́тельница сꙋ́щи всѣ̑мъ, и҆  лю́тагѡ ѡ҆сꙋжде́нїѧ и҆зба́ви мѧ̀. 
Сла́ва: И҆збавлѧ́ющи мѧ̀ ѿ плѣне́нїѧ, и҆  ѡ҆держа́щїѧ дꙋшетлѣ́нныѧ молвы̀, и҆ страсте́й лю́тыхъ  оу҆мерщвлѧ́ющихъ мѧ̀, не преста́й прест҃а́ѧ  ѻ҆трокови́це, грѣ́шникѡмъ застꙋ́пнице, человѣ́кѡмъ  гото́ваѧ помо́щнице. 
И҆ ны́нѣ: Оу҆мерщвле́на мѧ̀ всего̀ жа́ломъ  сме́ртнымъ ѿ престꙋпле́нїѧ ѡ҆живѝ пречⷭ҇таѧ, ꙗ҆́же  жи́знь заче́ншаѧ мі́рови и҆зба́вителѧ и҆ цр҃ѧ̀, и҆ къ  свѣ́тꙋ наста́ви мѧ̀. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Оу҆мерщвле́на мѧ̀ мно́гими престꙋпле́ньми, пречⷭ҇таѧ  дв҃о, ѡ҆живѝ, ꙗ҆́же жи́знь человѣ́кѡмъ неизрече́ннѡ  ро́ждшаѧ бцⷣе, и҆ твори́ти мѝ во́лю гдⷭ҇ню наста́ви. 
Тѧ̀ предста́тельницꙋ и҆ стѣ́нꙋ вѣ́рнїи всѝ  стѧжа́хомъ, и҆̀же во глꙋбинѣ̀ ѕѡ́лъ, и҆ мо́лвъ, и҆  печа́лей потоплѧ́емїи при́снѡ бцⷣе, є҆ди́на вѣ̑рнымъ  прибѣ́жище. 
Сла́ва: Оу҆вѧди́вшаѧ сады̀ безбо́жїѧ пренепоро́чнаѧ,  твои́мъ ст҃ы́мъ прозѧбе́нїемъ, растꙋ́щꙋю во мнѣ̀ при́снѡ  вра́жїю ѕло́бꙋ потребѝ, пречⷭ҇таѧ. 
И҆ ны́нѣ: Ѡ҆свѧтѝ мо́й оу҆́мъ, и҆ просвѣтѝ  се́рдце моѐ ст҃а́ѧ мт҃и бж҃їѧ, и҆ ѡ҆держа́щихъ мѧ̀ ѕѡ́лъ  и҆змѣнѝ: да тѧ̀ сла́влю тве́рдꙋю застꙋ́пницꙋ мою̀. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ и҃: 
Ѽ чꙋдесѐ но́вагѡ! ѽ стра́шнагѡ та́инства! взыва́ше  а҆́гница, сн҃а зрѧ́щи на дре́вѣ крⷭ҇тнѣмъ просте́рта:  что̀ сѐ сло́ве бж҃їй безсме́ртный; ка́кѡ ме́ртвъ  зри́шисѧ, и҆ зе́млю коле́блеши ꙗ҆́кѡ всеси́ленъ; но  воспѣва́ю твоѐ стра́шное и҆ бж҃е́ственное схожде́нїе. 
Пѣ́снь з҃ 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Млⷭ҇тива бꙋ́ди мѝ дв҃о, и҆ оу҆ра́нена мѧ̀  ѻ҆рꙋ́жїемъ грѣха̀, пла́стыремъ и҆сцѣлѝ твоеѧ̀ мл҃твы:  и҆ ѻ҆гнѧ̀ негаси́магѡ и҆схити́ мѧ во вѣ́ки. 
И҆зба́ви мѧ̀ мт҃и сп҃сова, ѡ҆держа́щагѡ лю́тагѡ  плѣне́нїѧ, помышле́нїй лꙋка́выхъ, и҆ ѡ҆держа́нїй  прегрѣше́нїѧ, ꙗ҆́кѡ да при́снѡ сп҃са́емь, по до́лгꙋ тѧ̀  сла́влю. 
Сла́ва: Ны́нѣ къ тебѣ̀ прибѣга́ю бг҃ома́ти,  прегрѣше́нїй плени́цами стѧ́гнꙋтъ: за млⷭ҇рдїе млⷭ҇ти  разрѣши́ мѧ дв҃о, и҆ ѿ бѣсѡ́въ и҆зба́ви мꙋче́нїѧ и҆  ѕло́бы. 
И҆ ны́нѣ: Оу҆ще́дри и҆ сп҃си́ мѧ дв҃о, ꙗ҆́же  ще́драго ро́ждши бж҃їѧ сло́ва: и҆ свѣ́томъ, и҆́же въ  тебѣ̀, ѡ҆зарѝ дꙋ́шꙋ мою̀, и҆ ѿ бѣсѡ́въ и҆зба́ви мѧ̀  лю́тагѡ кова́рства. 
Пѣ́снь и҃ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
И҆́же по всемꙋ̀ соверше́нъ, и҆ є҆стество́мъ  непристꙋ́пенъ, ꙗ҆ви́сѧ прикоснове́нъ мнѣ̀, пло́тїю  ѡ҆бложе́нъ и҆з̾ тебѐ неискꙋсобра́чнаѧ: є҆го́же  прилѣ́жнѡ молѝ, беззако́нїй мои́хъ бре́мѧ ѡ҆блегчи́ти,  и҆ сꙋда̀ бꙋ́дꙋщагѡ и҆зба́вити мѧ̀. 
Ꙗ҆́же сꙋдїю̀ и҆ гдⷭ҇а ро́ждши па́че сло́ва, сего̀  ꙗ҆́кѡ сн҃а твоего̀ прест҃а́ѧ, оу҆молѝ: въ ча́съ сꙋда̀  ѡ҆сꙋжде́нїѧ, и҆ ѻ҆гнѧ̀, и҆ тьмы̀ несвѣти́мыѧ, и҆  скре́жета зꙋбна́гѡ и҆зба́вити мѧ̀, вѣ́рою бл҃гоче́стнѡ  пою́щаго тѧ̀ всегда̀. 
Сла́ва: Бг҃ороди́тельнице пречⷭ҇таѧ, дꙋшѝ моеѧ̀  ꙗ҆́звы, и҆ грѣхѡ́вныѧ собла́зны ѡ҆чи́сти, и҆сто́чникомъ  ѿмыва́ющи, и҆́же и҆з̾ ре́бръ ржⷭ҇тва̀ твоегѡ̀, и҆  и҆̀же ѿ ни́хъ поте́кшими стрꙋѧ́ми: къ тебѣ́ бо  взыва́ю, и҆ къ тебѣ̀ прибѣга́ю, и҆ тебѐ молю̀  бг҃обл҃года́тнꙋю. 
И҆ ны́нѣ: Оу҆мерщвле́ннꙋю дꙋ́шꙋ мою̀ оу҆грызе́нїемъ  ѕмїи́нымъ, є҆ди́на ꙗ҆́вѣ живо́тъ ро́ждшаѧ,  пренепоро́чнаѧ ѡ҆живѝ: и҆ на́съ ра́ди дв҃о рожде́ннагѡ,  дѣ́йствовати поспѣшѝ хотѣ̑нїѧ, вопїю́щꙋ: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те  є҆го̀ во вѣ́ки. 
Пѣ́снь ѳ҃ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
Просвѣтѝ, две́ре свѣ́та, ѡ҆слѣпле́ннꙋю дꙋ́шꙋ мою̀  страстьмѝ, и҆ лꙋка́выми по́мыслы ѡ҆чернѣ́вшꙋю, и҆  бѣ́дствꙋющꙋю: и҆ и҆зба́ви мѧ̀ напа́стей, и҆ ѿ бѣсѡ́въ  ѡ҆ѕлобле́нїѧ и҆ и҆стѧза́нїѧ лю́тагѡ, и҆ бꙋ́дꙋщагѡ  пла́мене и҆ мꙋ́ки. 
Пощади́ мѧ сп҃се, рожде́йсѧ ѿ дв҃ы, и҆ сохрани́вый  ро́ждшꙋю тѧ̀ нетлѣ́ннꙋ и҆ по ржⷭ҇твѣ̀: є҆гда̀ сѧ́деши  сꙋди́ти дѣлѡ́мъ мои́мъ, беззакѡ́нїѧ и҆ грѣхѝ моѧ̑  пре́зри, ꙗ҆́кѡ безгрѣ́шенъ, и҆ ꙗ҆́кѡ бг҃ъ млⷭ҇тивъ и҆  чл҃вѣколю́бецъ. 
Сла́ва: Носѧ́щи нбⷭ҇ный ѻ҆́гнь рꙋка́ма ꙗ҆́кѡ  клеща́ми, бг҃обл҃года́тнаѧ, дꙋ́ши моеѧ̀ стра̑сти попалѝ  чⷭ҇таѧ, и҆ стра́шнагѡ ѡ҆сꙋжде́нїѧ и҆ ѻ҆гнѧ̀, и҆  томле́нїѧ лю́тагѡ бѣсо́вскагѡ свободи́ мѧ. 
И҆ ны́нѣ: Ѡ҆сїѧ́нїемъ твои́мъ мы́сленнымъ просвѣтѝ  на̑ша помышлє́нїѧ, и҆ сердца̀ и҆ ра́зꙋмы, ѻ҆трокови́це  бг҃обл҃года́тнаѧ, ꙗ҆́кѡ да стезѧ́ми живо́тными пра́вѣ  ходѧ́ще, млⷭ҇ть полꙋчи́мъ, возвѣща́юще при́снѡ хвалы̑  твоѧ̑. 
Та́же, Досто́йно є҆́сть: Трист҃о́е. По Ѻ҆́ч҃е на́шъ:  тропа́рь, и҆ про́чее ѻ҆бы́чно, и҆ ѿпꙋ́стъ. 
Въ пѧто́къ оу҆́тра, 
по а҃-мъ стїхосло́вїи сѣда́льны крⷭ҇тны, гла́съ и҃: 
Ви́дѧ разбо́йникъ нача́льника жи́зни на крⷭ҇тѣ̀  ви́сѧща, глаго́лаше: а҆́ще не бы̀ бг҃ъ бы́лъ вопло́щьсѧ,  и҆́же съ на́ми распны́йсѧ, не бы со́лнце лꙋчы̀ своѧ̑  потаи́ло, ниже́ бы землѧ̀ трепе́щꙋщи трѧсла́сѧ. но всѧ̑  терпѧ́й, помѧни́ мѧ гдⷭ҇и, во црⷭ҇твїи твое́мъ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Посредѣ̀ двою̀ разбѡ́йникꙋ мѣ́рило пра́ведное  ѡ҆брѣ́тесѧ крⷭ҇тъ тво́й, ѻ҆́вомꙋ оу҆́бѡ низводи́мꙋ во  а҆́дъ тѧгото́ю хꙋле́нїѧ, дрꙋго́мꙋ же легча́щꙋсѧ ѿ  прегрѣше́нїй къ позна́нїю бг҃осло́вїѧ: хрⷭ҇тѐ бж҃е,  сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ: Сн҃а твоего̀  дв҃о, и҆ бг҃а крⷭ҇то́мъ сохранѧ́еми при́снѡ, бѣсѡ́вскїѧ  прило́ги ѿгонѧ́емъ и҆ кѡ́зни: сꙋ́щꙋю тѧ̀ бцⷣꙋ  вои́стиннꙋ воспѣва́юще, и҆ любо́вїю всѝ ро́ди бл҃жи́мъ  пречⷭ҇таѧ, ꙗ҆́коже прорекла̀ є҆сѝ: тѣ́мже на́мъ  согрѣше́нїй ѡ҆ставле́нїе мл҃твами твои́ми да́рꙋй. 
По в҃-мъ стїхосло́вїи сѣда́льны крⷭ҇тны, гла́съ и҃: 
Посредѣ̀ є҆де́ма дре́во процвѣтѐ сме́рть,  посредѣ́ же всеѧ̀ землѝ дре́во прозѧбѐ живо́тъ:  вкꙋси́вше бо пе́рвое нетлѣ́ннїи сꙋ́ще, тлѣ́нни бы́хомъ:  полꙋчи́вше же второ́е, нетлѣ́нїѧ напита́хомсѧ: крⷭ҇то́мъ  бо сп҃са́еши ꙗ҆́кѡ бг҃ъ ро́дъ человѣ́ческїй. 
Сті́хъ: Бг҃ъ же цр҃ь на́шъ пре́жде вѣ́ка, содѣ́ла  сп҃се́нїе посредѣ̀ землѝ. 
Въ раѝ мѧ̀ оу҆́бѡ пре́жде дре́во ѡ҆бнажѝ,  вкꙋше́нїемъ вра́гъ вносѧ̀ оу҆мерщвле́нїе: крⷭ҇тное же  дре́во живота̀ вѣ́чнагѡ ѡ҆дѣѧ́нїе человѣ́кѡмъ носѧ̀,  водрꙋзи́сѧ на землѝ, и҆ мі́ръ ве́сь и҆спо́лнисѧ всѧ́кїѧ  ра́дости: є҆го́же зрѧ́ще возноси́ма, бг҃ꙋ вѣ́рою лю́дїе  согла́снѡ возопїи́мъ: и҆спо́лнь сла́вы до́мъ тво́й. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Свѣ́томъ нбⷭ҇нымъ просвѣща́етсѧ дне́сь  се́й хра́мъ: въ не́мъ бо вѡ́инства а҆́гг҃льскаѧ  ра́дꙋютсѧ, съ ни́миже и҆ человѣ́честїи ли́цы веселѧ́тсѧ,  въ па́мѧть страстоте́рпєцъ. тѣ́хъ мольба́ми низпослѝ  хрⷭ҇тѐ, мі́рꙋ твоемꙋ̀ ми́ръ, и҆ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: И҆́же ѿ  крове́й твои́хъ чⷭ҇тыхъ вопло́щшагосѧ, и҆ па́че оу҆ма̀  ѿ тебѐ чⷭ҇таѧ роди́вшагосѧ, на дре́вѣ ви́сѧща  посредѣ̀ ѕлодѣ́євъ зрѧ́щи, оу҆тро́бою болѧ́ше, и҆  мт҃рски пла́чꙋщи вопїѧ́ше: оу҆вы̀ мнѣ̀ ча́до моѐ! что̀  бж҃е́ственное и҆ неизрече́нное смотре́нїе твоѐ, и҆́мже  ѡ҆живи́лъ є҆сѝ созда́нїе твоѐ; воспѣва́ю твоѐ  бл҃гоꙋтро́бїе. 
По г҃-мъ стїхосло́вїи сѣда́ленъ, гла́съ и҃: 
Подо́бенъ: Повелѣ́нное: 
Твои́мъ крⷭ҇то́мъ хрⷭ҇тѐ сп҃се и҆ сме́ртїю,  мꙋчи́тельство вра́жїе низложи́сѧ, и҆ сме́рть  оу҆мертви́сѧ, и҆ мє́ртвыѧ ꙗ҆̀же и҆мѣ́ѧше а҆́дъ ѿ  вѣ́ка въ себѣ̀ свѧ̑занныѧ, внеза́пꙋ ѿпꙋстѝ  плѣ́нники всѧ̑, воспѣва́ющыѧ держа́вꙋ твою̀, и҆  стра́шное твоѐ бл҃же, и҆ бж҃е́ственное схожде́нїе,  и҆́мже всѣ́хъ сп҃слъ є҆сѝ. 
Ѡ҆боже́нїѧ ло́жнагѡ оу҆пова́нїѧ родонача́льникъ  тлѣ́нїѧ, ꙗ҆̀же ѿ негѡ̀ всѣ̑мъ вино́венъ ꙗ҆ви́сѧ.  ты́ же крⷭ҇то́мъ твои́мъ жи́знь и҆сточа́еши ꙗ҆́кѡ  пребл҃гі́й: во́лею бо пригвожде́нъ бы́лъ є҆сѝ, да ѿ  пе́рвагѡ разрѣши́ши ѡ҆сꙋжде́нїѧ. тѣ́мже воспѣва́емъ  твою̀ хрⷭ҇тѐ во́льнꙋю стрⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Нескве́рнаѧ  а҆́гница, а҆́гнца и҆ па́стырѧ ви́сѧща на крⷭ҇тѣ̀ зрѧ́щи,  вопїѧ́ше: ча́до моѐ, что̀ стра́нное оу҆́бѡ и҆  ненаде́жное сїѐ зрѣ́нїе; ка́кѡ жи́знь всѣ́хъ сме́ртїю  ѡ҆сꙋжда́етсѧ земны̑мъ подо́бнѣ; но воскрⷭ҇нѝ тридне́внѡ  и҆з̾ ме́ртвыхъ сло́ве, ꙗ҆́коже ре́клъ є҆сѝ: да  ра́дꙋющисѧ сла́влю тѧ̀. 
Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀. Творе́нїе  і҆ѡ́сифово. Гла́съ и҃: 
Пѣ́снь а҃ 
І҆рмо́съ: Крⷭ҇тъ начерта́въ мѡѷсе́й впрѧ́мѡ жезло́мъ  чермно́е пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ  фараѡ́нѡвымъ колесни́цамъ оу҆да́ривъ совокꙋпѝ, вопрекѝ  написа́въ непобѣди́мое ѻ҆рꙋ́жїе. тѣ́мъ хрⷭ҇тꙋ̀ пои́мъ  бг҃ꙋ на́шемꙋ, ꙗ҆́кѡ просла́висѧ. 
Дла̑ни бж҃е́ствєнныѧ на крⷭ҇тѣ̀ і҆и҃се распросте́ръ,  къ себѣ̀ собра́лъ є҆сѝ рꙋкꙋ̀ твоє́ю созда́нїе: и҆ ѿ  рꙋ́ки лꙋка́вагѡ всѣ́хъ свободи́лъ є҆сѝ, и҆ покори́лъ  є҆сѝ и҆ рꙋко́ю держа́вною цр҃ю̀ всѣ́хъ. тѣ́мже  вѣ́рнїи пои́мъ вели́чествꙋ твоемꙋ̀, ꙗ҆́кѡ просла́висѧ. 
Вре́дно бы́сть во є҆де́мѣ дре́ва го́рькое вкꙋше́нїе,  сме́рть вве́дшее: хрⷭ҇то́съ же оу҆мертви́всѧ на дре́вѣ,  всѣ̑мъ живо́тъ и҆сточѝ, и҆ оу҆би́въ ѕмі́ѧ  бж҃е́ственною си́лою. тѣ́мже томꙋ̀ пои́мъ бг҃ꙋ на́шемꙋ,  ꙗ҆́кѡ просла́висѧ. 
Мч҃нченъ: Хра́брствовавше і҆и҃се мч҃нкъ мно́жество,  крⷭ҇то́мъ же и҆ стрⷭ҇тїю твое́ю на стра̑сти проти́вꙋ  воста́ша, и҆ пред̾ врагѝ тѧ̀ ца́рствꙋющаго тва́рїю  и҆сповѣ́даша: терпѣ́ша же мꙋчє́нїѧ и҆ бѣды̑  безмѣ̑рныѧ. тѣ́мже твою̀ оу҆лꙋчи́ша сла́вꙋ всѝ,  сла́вы гдⷭ҇а. 
Мч҃нченъ: Кропле́нїемъ бг҃одѣ́тельныѧ чⷭ҇тны́ѧ твоеѧ̀  кро́ве, мч҃нцы твоѝ гдⷭ҇и, и҆збавле́нїе ѡ҆брѣ́тше,  крѡ́ви своѧ̑ вои́стиннꙋ и҆злїѧ́ша, непра́веднѡ мꙋ́чими  бы́ша жє́ртвы приноси́ти сквє́рнымъ бѣсѡ́мъ  дꙋшетлѣ̑ннымъ. тѣ́мже чⷭ҇тна̑ѧ заколє́нїѧ тебѣ̀  принесо́ша, цр҃ю̀ всѣ́хъ. 
Бг҃оро́диченъ: Ꙗ҆́кѡ ви́дѣ тѧ̀ на крⷭ҇тѣ̀  пригвожда́ема, всѧ̑ ви́дѧщаго, непоро́чнаѧ рыда́ющи  глаго́лаше: что̀ сїѐ ча́до моѐ; что̀ тѝ возда́ша  насла́ждшїисѧ мно́гихъ твои́хъ дарова́нїй; ка́кѡ  претерплю̀ болѣ̑зни; сла́ва твоемꙋ̀ бл҃гоꙋтро́бїю, и҆  смотре́нїю стра́шномꙋ долготерпѣли́ве. 
Дрꙋгі́й канѡ́нъ прест҃ѣ́й бцⷣѣ. Гла́съ и҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ѡ҆мраче́ннꙋю сластьмѝ житїѧ̀ дꙋ́шꙋ мою̀ бг҃ома́ти, и҆  мїрски́ми печа́льми безвре́меннѡ смꙋща́емꙋ,  просвѣще́нїемъ твои́мъ просвѣтѝ. 
Ѿверзо́шасѧ двє́ри нбⷭ҇ныѧ бж҃е́ственнымъ твои́мъ  ржⷭ҇тво́мъ бг҃ома́ти: въ ни́хже вхо́дъ да́ждь дꙋшѝ мое́й  ꙗ҆́кѡ млⷭ҇тива, и҆ къ тѣ̑мъ наста́ви мѧ̀. 
Оу҆стрѣле́нꙋю стрѣло́ю лꙋка́вагѡ, и҆ ко́зньми  ѻ҆́нагѡ, и҆ кова́рствы оу҆ѧзвле́нꙋю дꙋ́шꙋ мою̀, дв҃о,  млⷭ҇тїю твое́ю и҆сцѣлѝ. 
Ꙗ҆́же ненадѣ́ющихсѧ наде́жда, па́дшихъ  и҆справле́нїе, свѣ́тъ бж҃е́ственный ро́ждшаѧ, дꙋ́шꙋ мою̀  сꙋ́щꙋю во тьмѣ̀ просвѣтѝ. 
Пѣ́снь г҃ 
І҆рмо́съ: Же́злъ во ѡ҆́бразъ та́йны прїе́млетсѧ,  прозѧбе́нїемъ бо предразсꙋжда́етъ сщ҃е́нника, неплодѧ́щей  же пре́жде цр҃кви, ны́нѣ процвѣтѐ дре́во крⷭ҇та̀ въ  держа́вꙋ и҆ оу҆твержде́нїе. 
Въ че́рнꙋю оу҆́тварь и҆змѣни́сѧ со́лнце, зрѧ̀ на  дре́вѣ тебѐ непра́веднѡ воздви́жена: и҆ распаде́сѧ  ка́менїе, и҆ землѧ̀ всѧ̀ стра́хомъ трѧса́шесѧ, є҆ди́не  сп҃се, всѣ́хъ и҆збавле́нїе. 
Распросте́ръ рꙋ́цѣ мѡѷсе́й, воѡбража́ше крⷭ҇тъ  чⷭ҇тны́й: є҆го́же мы̀ ны́нѣ воѡбража́юще  бл҃гомꙋ́дреннѣ, полкѝ и҆ноплемє́нныѧ всѧ̑ бѣсѡ́вскїѧ  побѣжда́емъ, вре́да всѧ́кагѡ тѣ́хъ кромѣ̀ пребыва́юще. 
Мч҃нченъ: Стра̑сти терпѧ́ще стрⷭ҇тоте́рпцы, стрⷭ҇ть  ѡ҆бразова́хꙋ, многоѡбра́знымъ страсте́мъ причасти́шасѧ,  во́лею страда́вшагѡ, и҆ стра̑сти оу҆мертви́вшагѡ, и҆  живо́тъ мі́рꙋ возсїѧ́вшагѡ. 
Мч҃нченъ: Невозвра́тнѡ мꙋче́нїѧ пꙋ́ть ше́ствовавше,  преткновє́нїѧ пре́лести ѿ серде́цъ низложи́ша  бл҃госла́внїи стрⷭ҇тоно́сцы, и҆ оу҆стреми́шасѧ ко  оу҆покое́нїю бж҃е́ственномꙋ веселѧ́щесѧ. 
Бг҃оро́диченъ: Зако́нныхъ кромѣ̀ ѻ҆бы́чаевъ  человѣ́ческихъ, тебѐ ча́до роди́хъ, бцⷣа пла́чꙋщи  вѣща́ше: и҆ ка́кѡ беззако́ннїи воздвиго́ша тѧ̀ на  дре́во, посредѣ̀ беззако́нныхъ, є҆ди́наго зако́нъ  жи́зни положи́вшаго; 
И҆́нъ 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Воздыха̑нїѧ немѡ́лчнаѧ, и҆ прилѣ̑жныѧ сле́зы, и҆  сокрꙋше́нно се́рдце да́ждь мѝ дв҃о, да пла́чꙋсѧ  содѣ́ѧнныхъ мно́ю, и҆ совозраста́ющыѧ моѧ̑ стра̑сти  потребѝ, є҆ди́на всепѣ́таѧ. 
Дрема́ньми ѡ҆тѧгче́ннꙋю грѣхо́вными, и҆ ко а҆́довѣ  оу҆тро́бѣ низпопо́лзшꙋюсѧ дꙋ́шꙋ мою̀ и҆схитѝ влⷣчце,  и҆ помышле́нїе покаѧ́нїѧ и҆́стиннагѡ пода́ждь мѝ  бг҃обл҃же́ннаѧ. 
Оу҆миле́нїѧ любо́вь, и҆ добродѣ́телей да́рꙋй  всенепоро́чнаѧ, погрꙋже́ннѣй дꙋшѝ мое́й прегрѣше́ньми,  и҆ нбⷭ҇ное житїѐ возлюби́ти, и҆ бж҃їе жела́нїе и҆мѣ́ти. 
На тѧ̀ оу҆пова́нїе возлага́ю мт҃и бж҃їѧ, и҆  ѿча́ѧнїѧ вско́рѣ и҆зба́влюсѧ: вѣ́мъ бо, вѣ́мъ  твоегѡ̀ бл҃гоꙋтро́бїѧ бога́тство, и҆ крѣ́пость свѣ́дый  дерзнове́нїѧ твоегѡ̀. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Ꙗ҆́кѡ ке́дръ бл҃гоче́стїе, вѣ́рꙋ ꙗ҆́кѡ кѷпарі́съ,  любо́вь же ꙗ҆́кѡ пе́ѵкъ носѧ́ще, крⷭ҇тꙋ̀ бж҃е́ственномꙋ  поклони́мсѧ. 
Крⷭ҇то́мъ твои́мъ сп҃се, ра́й ѿве́рзесѧ, и҆  ѡ҆сꙋжде́нный человѣ́къ па́ки вни́де в̾о́нь, твою̀  велича́ѧ бл҃госты́ню. 
Оу҆мерщвлє́ныѧ ѡ҆живи́лъ є҆сѝ сп҃се человѣ́ки,  ме́ртвъ бы́въ, и҆ ѕмі́ѧ оу҆мертви́лъ є҆сѝ грѣ́хъ  вве́дшаго. 
Мч҃нченъ: Стрⷭ҇те́мъ бы́вше соѡбра́зни хрⷭ҇тѡ́вымъ  бж҃е́ственнїи мч҃нцы, прича̑стницы же и҆ свѣ́тлости  нбⷭ҇ныѧ ꙗ҆ви́шасѧ. 
Мч҃нченъ: Оу҆краси́стесѧ мч҃нцы, сло́вꙋ кра́сномꙋ  соедини́вшесѧ: и҆ свѣ́тлѡ просвѣти́стесѧ, сл҃нце  пра́ведное возлюби́вше. 
Бг҃оро́диченъ: Но́во ѻ҆троча̀ родила̀ є҆сѝ, пре́жде  вѣ̑къ сꙋ́ща соверше́ннаго, ѻ҆трокови́це всенепоро́чнаѧ,  и҆ крⷭ҇то́мъ соверша́юща всѧ́чєскаѧ, и҆ бл҃гостїю. 
И҆́нъ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́тча, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Ꙗ҆́же бг҃а сло́ва неизрече́ннѡ ро́ждшаѧ, дꙋшѝ моеѧ̀  стрꙋ́пы ѡ҆бѧжѝ, дѣ́йственнымъ бы́лїемъ, кро́вь сн҃а  твоегѡ̀ чⷭ҇тнꙋ́ю возлїѧ́вши, разрꙋши́вшагѡ а҆́дово  дꙋшетлѣ́нное чре́во, и҆ и҆сточи́вшагѡ мі́рꙋ воскрⷭ҇нїе. 
Невѣ́сто бж҃їѧ, прегрѣше́нїй ѡ҆чище́нїе дꙋшѝ мое́й  стрꙋи̑ низпослѝ, и҆ лꙋка̑ваѧ ѿмы́й помышлє́нїѧ,  чи́стѣ бы́ти то́й сподо́би: къ твоемꙋ́ бо хода́тайствꙋ,  и҆ твое́й по́мощи, бцⷣе дв҃о прибѣго́хъ. 
Къ твоемꙋ̀ ны́нѣ прибѣга́ю застꙋпле́нїю пречⷭ҇таѧ,  предвари́ мѧ и҆зба́вити лю́тыѧ бꙋ́ри вра́жїѧ, и҆  смꙋща́ющихъ пото́кѡвъ беззако́нїѧ: къ твоемꙋ́ же  приста́нищꙋ, и҆ къ твое́й тишинѣ̀ неꙋкло́ннѡ бг҃ома́ти  наста́ви мѧ̀. 
Вра́гъ грѣхо́вными стрѣла́ми дꙋ́шꙋ мою̀ всю̀  оу҆ѧзвѝ, и҆ ѡ҆сквернѝ сластьмѝ моѐ се́рдце, и҆  ѿвратѝ ѿ пꙋтѝ пра́вагѡ. сегѡ̀ ра́ди вопїю́ ти:  ѡ҆брати́вши и҆сцѣли́ мѧ, и҆ сп҃сѝ. 
Пѣ́снь є҃ 
І҆рмо́съ: Ѽ требл҃же́нное дре́во! на не́мже распѧ́сѧ  хрⷭ҇то́съ, цр҃ь и҆ гдⷭ҇ь: и҆́мже падѐ дре́вомъ  прельсти́вый, тобо́ю прельсти́всѧ, бг҃ꙋ пригвозди́вшꙋсѧ  пло́тїю, подаю́щемꙋ ми́ръ дꙋша́мъ на́шымъ. 
Ѻ҆де́ждею нетлѣ́нїѧ, ѡ҆бнажє́ныѧ ны̀ ѡ҆блещѝ  возжелѣ́въ, совле́клсѧ є҆сѝ, и҆ на крⷭ҇тѣ̀ распѧ́тсѧ,  ѡ҆бнажи́лъ є҆сѝ вра̑жїѧ хрⷭ҇тѐ кова̑рства: сегѡ̀ ра́ди  твоѧ̑ страда̑нїѧ сла́вимъ. 
Кро́вь и҆з̾ ре́бръ и҆сте́кшаѧ сп҃си́тельнаѧ ꙗ҆́вѣ,  мі́ръ ѡ҆чи́стила є҆́сть, ка̑пищныѧ же крѡ́ви разрꙋшѝ,  и҆ и҆стлѣ́вшыѧ плодо́мъ разꙋ́мнымъ ѡ҆бновѝ, и҆ и҆сточѝ  нетлѣ́нїе дꙋша́мъ на́шымъ. 
Мч҃нченъ: Просвѣще́ни добро́тою многови́дныхъ ра́нъ,  мч҃нцы сла́внїи, бж҃е́ственною же кро́вїю зна́менавшесѧ,  возбранѧ́ющее пре́жде ѻ҆рꙋ́жїе проидо́ша ꙗ҆́вѣ, и҆  всели́шасѧ ра́дꙋющесѧ въ ра́й. 
Мч҃нченъ: Ꙗ҆́кѡ ди́венъ ты̀ є҆сѝ во ст҃ы́хъ  хрⷭ҇тѐ, вѣ́рою тебѐ возлюби́вшихъ: ѿ тебе́ бо  ѡ҆богати́вшесѧ бж҃е́ствєнныѧ и҆сцѣле́нїй рѣ́ки мі́рови  и҆сточа́ютъ, и҆ и҆зсꙋша́ютъ и҆злїѧ́нїе страсте́й на́шихъ. 
Бг҃оро́диченъ: Недꙋ́говавшыѧ грѣхо́мъ ны̀ и҆сцѣли́ла  є҆сѝ дв҃о, ро́ждши сп҃са и҆ врача̀ всѣ́хъ, на дре́вѣ  крⷭ҇тнѣмъ пригвожде́ннаго пречⷭ҇таѧ, и҆ и҆сточи́вша  сп҃се́нїе дꙋша́мъ на́шымъ. 
И҆́нъ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Со всѣ́мъ оу҆се́рдїемъ тщꙋ́сѧ къ твоемꙋ̀  всенепоро́чнаѧ застꙋпле́нїю и҆ дꙋше́вное ѻ҆́ко  возвождꙋ̀: не ѿвратѝ менѐ, но застꙋпи́ мѧ ꙗ҆́кѡ  бл҃га́ѧ, и҆ и҆зба́ви мѧ̀, и҆ прегрѣше́нїй мои́хъ  скве́рнꙋ ѿмы́й. 
Ꙗ҆́дъ смертоно́сенъ грѣхо́вными зꙋбы̀ вложи́сѧ: но  того̀ погꙋбѝ гвоздьмѝ и҆ копїе́мъ бж҃е́ственнымъ  ржⷭ҇тва̀ твоегѡ̀, за млⷭ҇рдїе на́съ ра́ди пло́тїю  пострада́вшагѡ, є҆ди́на всепѣ́таѧ. 
Оу҆мерщвле́нна мѧ̀ нра́вомъ, и҆ и҆стлѣ́вшаго  прегрѣше́ньми, ѡ҆живѝ ро́ждшаѧ живо́тъ вѣ́чный, и҆  ѡ҆бновле́нїемъ дх҃о́внымъ, къ нетлѣ́нїю претвори́ мѧ,  бг҃обл҃же́ннаѧ. 
Лꙋка́вства бѣсо́вскагѡ, и҆ ѕло́бы человѣ́ческїѧ  и҆зба́ви мѧ̀, влⷣчце, и҆ дꙋше́внꙋю болѣ́знь, и҆  тѣле́снꙋю вско́рѣ и҆сцѣлѝ, ро́ждшаѧ є҆ди́на всѧ́кїѧ  пло́ти и҆ согрѣше́нїй врача̀, сп҃са и҆ гдⷭ҇а. 
Пѣ́снь ѕ҃ 
І҆рмо́съ: Во́днагѡ ѕвѣ́рѧ во оу҆тро́бѣ дла̑ни  і҆ѡ́на крⷭ҇тови́днѡ распросте́ръ, сп҃си́тельнꙋю стрⷭ҇ть  проѡбража́ше ꙗ҆́вѣ: тѣ́мъ тридне́венъ и҆зше́дъ,  премі́рное воскрⷭ҇нїе прописа́ше, пло́тїю пригвожде́нагѡ  хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ  просвѣ́щшагѡ. 
Крⷭ҇тъ водрꙋзи́сѧ на мѣ́стѣ ло́бнѣмъ посредѣ̀  землѝ, и҆ посредѣ̀ раѧ̀ прозѧ́бшꙋю дре́вомъ ꙗ҆́звꙋ  и҆сцѣлѝ: мессі́а бо і҆и҃съ посредѣ̀ беззако́нныхъ  разбѡ́йникъ, є҆ди́нъ пра́ведный ꙗ҆ви́сѧ, съ собо́ю  совоздви́же всѧ̑, и҆ съ высоты̀ па́дшаго въ пропа́сть  вве́рже. 
Лꙋ́къ хрⷭ҇тѐ напрѧ́гъ бж҃е́ственный, всечⷭ҇тны́й  тво́й крⷭ҇тъ, и҆спꙋсти́лъ є҆сѝ стрѣ́лы на оу҆бі́йцꙋ:  гво́зди же рꙋкꙋ̀ твоє́ю влⷣко, вонзи́лъ є҆сѝ въ тогѡ̀  гнѣвли́вое и҆ всескверна́вое се́рдце: и҆ до конца̀ того̀  оу҆мертви́лъ є҆сѝ, и҆ ѿ негѡ̀ оу҆мерщвлє́ныѧ  ще́дре ѡ҆живи́лъ є҆сѝ. 
Мч҃нченъ: Кро́внымъ и҆сте́кшымъ стрꙋѧ́мъ, и҆з̾  тѣле́съ ст҃ы́хъ страда́лєцъ, оу҆гаси́ша дх҃омъ ве́сь  і҆дѡлобѣ́сїѧ пла́мень, и҆ цр҃кве чⷭ҇тны̑ѧ бразды̑  напои́ша, и҆ кла́съ и҆зрасти́ти сотвори́ша сп҃се́нїѧ  наде́жды и҆ вѣ́ры: и҆́мже пита́етсѧ всѧ́ка дꙋша̀,  бж҃е́ственною бл҃года́тїю. 
Мч҃нченъ: Воспалѧ́хꙋсѧ ѻ҆гнѧ̀ мно́жае нра́вомъ,  стра́ждꙋщїи сла́внїи стрⷭ҇тоте́рпцы, є҆гда̀  веще́ственнымъ ѻ҆гне́мъ ѡ҆палѧ́тисѧ. лꙋка́вными сꙋдїѧ́ми  сꙋдѡ́мъ ѿдава́еми, и҆ неꙋѧ́звлени сохранѧ́еми быва́хꙋ  дѣ́йствомъ и҆ бл҃года́тїю ст҃а́гѡ дх҃а, вѣнча́вшагѡ  тѣ́хъ зако́ннѡ пострада́вшихъ. 
Бг҃оро́диченъ: Ѻ҆рꙋ́жїе се́рдце твоѐ про́йде,  пречⷭ҇таѧ ѻ҆трокови́це, зрѧ́щи сн҃а твоего̀ на крⷭ҇тѣ̀  просте́рта, и҆ стрⷭ҇ти терпѧ́ща, и҆ копїе́мъ въ  бж҃е́ствєннаѧ ре́бра пробода́ема во́лею, и҆ закала́юща  тьмы̀ бори́тельнаго ѕмі́ѧ: тѣ́мже пла́чꙋщи мт҃рски,  того̀ велича́ла є҆сѝ. 
И҆́нъ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Ѿстꙋпи́хъ ѿ бг҃а блꙋ́днѡ жи́въ, и҆ ра́бъ сласте́й  ѻ҆каѧ́нный бы́хъ, и҆ всѧ́кїѧ ѡ҆бнажи́хсѧ добродѣ́тели  бж҃е́ственныѧ: но посѣти́ мѧ̀ пречⷭ҇таѧ. 
Бѣжа́тель бы́хъ ѿ за́повѣдей да́нныхъ мѝ, и҆  оу҆дали́всѧ ѿ живота̀ къ сме́рти прибли́жихсѧ: но  наста́ви мѧ̀ къ возвраще́нїю, бг҃омт҃и пречⷭ҇таѧ. 
Житїѐ моѐ лꙋка́вно, и҆спо́лнено нерадѣ́нїѧ: но  млⷭ҇ть твоѧ̀ мно́гаѧ и҆ неизрече́ннаѧ, пречⷭ҇таѧ, да  ѡ҆долѣ́етъ и҆ млⷭ҇рдїе бл҃гости твоеѧ̀ немощнѣ́й мы́сли  мое́й. 
Сп҃са и҆ и҆зба́вителѧ ро́ждши, и҆ всеще́драго,  оу҆ще́дри мѧ̀ чⷭ҇таѧ, и҆ сп҃сѝ, и҆ и҆зба́ви ѿ  ѡ҆быше́дшихъ мѧ̀, и҆ напа́дающихъ немлⷭ҇тивнѡ на не́мощь  мою̀. 
Пѣ́снь з҃ 
І҆рмо́съ: Безꙋ́мное велѣ́нїе мꙋчи́телѧ ѕлочести́вагѡ  лю́ди поколеба̀, ды́шꙋщее преще́нїе и҆ ѕлохꙋле́нїе  бг҃оме́рзкое: ѻ҆ба́че трѝ ѻ҆́троки не оу҆страшѝ  ꙗ҆́рость ѕвѣ́рскаѧ, ни ѻ҆́гнь снѣда́ѧй, но проти́вѡ  ды́шꙋщꙋ росоно́сномꙋ дꙋ́хꙋ, со ѻ҆гне́мъ сꙋ́ще поѧ́хꙋ:  препѣ́тый ѻ҆тцє́въ и҆ на́съ бж҃е бл҃гослове́нъ є҆сѝ. 
Є҆гда̀ распросте́рсѧ на дре́вѣ крⷭ҇тнѣмъ, ꙗ҆́коже  вїногра́дъ сло́во ѻ҆́ч҃ее, мсто̀ и҆ска́палъ є҆сѝ  та́йны, и҆змѣнѧ́ющее пїѧ́нство престꙋпле́нїѧ, и҆ всѣ́хъ  веселѧ́щее, вѣ́дꙋщихъ тѧ̀ бг҃а и҆ зижди́телѧ, во́лею  стра́ждꙋща, и҆ сп҃са́ющее пою́щыѧ: препѣ́тый ѻ҆тцє́въ  и҆ на́съ бж҃е бл҃гослове́нъ є҆сѝ. 
Распѧ́тїе претерпѣ́лъ є҆сѝ хрⷭ҇тѐ мо́й і҆и҃се,  поно́сное, оу҆ставлѧ́ющее человѣ́кѡмъ всѐ поноше́нїе  и҆ воздыха́нїе, же́лчи же вкꙋси́лъ є҆сѝ, го́ресть  всѧ́кꙋ ѕло́бнꙋю ѿе́млѧ, оу҆ѧзви́лъ є҆сѝ рꙋ́цѣ  твоѝ, ꙗ҆́звы ще́дре дꙋшє́вныѧ на́шѧ и҆сцѣлѧ́ѧ, и҆  пѣ́ти повелѣва́ѧ: препѣ́тый ѻ҆тє́цъ на́шихъ бж҃е  бл҃гослове́нъ є҆сѝ. 
Мч҃нченъ: Болѣ́зньми неболѣ́зненный живо́тъ до́блїи  страда́льцы притѧжа́ли є҆стѐ: тѣ́мже на́шѧ болѣ̑зни  ѡ҆блегча́ете ѿню́дъ, бл҃года́ть прїе́мше свы́ше ст҃і́и,  и҆сцѣлева́ти стра̑сти, и҆ дꙋ́хи ѿгонѧ́ти: и҆ вѣ̑рнымъ  предстоитѐ, и҆ сп҃са́ете вопїю́щыѧ: препѣ́тый ѻ҆тє́цъ  на́шихъ бж҃е бл҃гослове́нъ є҆сѝ. 
Мч҃нченъ: Ста́сте мч҃нцы пред̾ сꙋди́щи хрⷭ҇та̀  и҆сповѣ́дающе, пло́ть на́съ ра́ди воспрїе́мшаго по на́мъ  кромѣ̀ тлѣ́нїѧ: и҆ подѡ́бницы стрⷭ҇тє́мъ є҆гѡ̀  ꙗ҆влѧ́еми вои́стиннꙋ, ѻ҆гнѧ̀ ѡ҆ѕлоблє́нїѧ, и҆ всѧ̑кїѧ  и҆ны̑ѧ мꙋ̑ки претерпѣ́сте, въ весе́лїи зовꙋ́ще:  препѣ́тый ѻ҆тє́цъ на́шихъ бж҃е бл҃гослове́нъ є҆сѝ. 
Бг҃оро́диченъ: Печа́ли и҆спо́лнихсѧ зрѧ́щи тебѐ сн҃е  без̾ пра́вды стра́ждꙋща, оу҆ѧзвлѧ́юсѧ дꙋше́ю, копїе́мъ  оу҆ѧ́звленꙋ тѝ въ ре́бра, бцⷣа вопїѧ́ше пла́чꙋщи и҆  рыда́ющи, є҆ди́на влⷣчца, ю҆́же досто́йнѡ всѝ  оу҆бл҃жа́емъ, и҆ бл҃гоче́стнѡ зове́мъ: препѣ́тый  ѻ҆тє́цъ на́шихъ бж҃е бл҃гослове́нъ є҆сѝ. 
И҆́нъ 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Всѧ̀ є҆сѝ свѣтоно́сна, свѣ́тъ незаходи́мый дв҃о,  прїе́мши, и҆ просвѣща́ющи чⷭ҇таѧ, вѣ́рою тебѣ̀  вопїю́щыѧ: бл҃гослове́нъ пречⷭ҇таѧ, пло́дъ твоегѡ̀  чре́ва. 
Да твоѐ чл҃вѣколю́бїе и҆ млⷭ҇ть дв҃о ꙗ҆ви́ши, и҆з̾  глꙋбины́ мѧ ѕѡ́лъ возведѝ вопїю́ща: бл҃гослове́нъ  пречⷭ҇таѧ, пло́дъ твоегѡ̀ чре́ва. 
Къ тебѣ̀ мт҃и дв҃о, притека́ю, оу҆ѧзвлѧ́емь  стрѣла́ми дꙋшетлѣ́нными: всего́ мѧ мл҃твою твое́ю  ѡ҆градѝ вопїю́ща: бл҃гослове́нъ пречⷭ҇таѧ, пло́дъ  твоегѡ̀ чре́ва. 
И҆зба́ви мѧ̀ мт҃и сп҃сова, ѡ҆держа́щагѡ лю́тагѡ  плѣне́нїѧ, помышле́нїй лꙋка́выхъ, и҆ ви́нъ грѣхо́вныхъ:  ꙗ҆́кѡ да при́снѡ сп҃са́емь по до́лгꙋ тѧ̀ сла́влю. 
Пѣ́снь и҃ 
І҆рмо́съ: Бл҃гослови́те ѻ҆́троцы, трⷪ҇цы  равночи́сленнїи, содѣ́телѧ ѻ҆ц҃а̀ бг҃а, по́йте  снизше́дшее сло́во, и҆ ѻ҆́гнь въ ро́сꙋ претво́ршее, и҆  превозноси́те всѣ̑мъ жи́знь подава́ющаго, дх҃а  всест҃а́го во вѣ́ки. 
Бл҃гослови́тсѧ дре́во, и҆́мже всѧ̀ потреби́сѧ ꙗ҆́же  во є҆де́мѣ ле́стнаѧ клѧ́тва, возра́стшаѧ снѣ́дїю  лꙋка́вою дре́ва, и҆ хрⷭ҇то́съ возно́ситсѧ  препросла́вленный, и҆́же вознести́сѧ на не́мъ во́лею  свое́ю восхотѣ́вый за млⷭ҇рдїе. 
Сщ҃е́ннѡ во премѣне́нїи рꙋка́ма присносла́вный,  бл҃гословлѧ́ѧ внꙋ́ки и҆ногда̀, ѡ҆́бразъ ꙗ҆влѧ́ѧ  свѧще́ннагѡ дре́ва, и҆́мже бл҃гослове́нїе всѣ̑мъ  дарова́сѧ, проклѧ́тымъ ѕло́ю дре́ва снѣ́дїю, и҆  попо́лзшымсѧ во глꙋбинꙋ̀ ѕѡ́лъ. 
И҆справлѧ́етсѧ всѐ человѣ́чество влⷣко, тебѣ̀  распросте́ртꙋ бы́вшꙋ на крⷭ҇тѣ̀, и҆ по́лкъ падѐ  лꙋка́выхъ бѣсѡ́въ, и҆ разстоѧ̑щаѧсѧ совокꙋпле́нїе  прїе́млютъ: и҆ превозно́ситсѧ держа́ва вла́сти твоеѧ̀, и҆  си́ла твоѧ̀ во вѣ́ки. 
Мч҃нченъ: Бл҃же́ннꙋю сла́вꙋ, и҆ пи́щꙋ нетлѣ́ннꙋю, и҆  свѣтоза̑рна селє́нїѧ наслѣ́довасте ны́нѣ  бж҃е́ственнїи страда́льцы гдⷭ҇ни, и҆ нбⷭ҇нымъ  примѣси́стесѧ чинѡ́мъ, и҆ присносла́вныхъ наде́ждъ  ва́шихъ коне́цъ ны́нѣ воспрїѧ́сте съ весе́лїемъ. 
Мч҃нченъ: Ва́ше мꙋ́жество па́че со́лнца возсїѧ̀,  свѣтови́днїи хрⷭ҇тѡ́вы страда́льцы, и҆ всю̀ дїа́волю  пре́лесть бж҃е́ственною си́лою помрачѝ и҆ вѣ́рныхъ  всѣ́хъ сердца̀ бл҃гочестномꙋ́дреннѣ просвѣтѝ во  вѣ́ки. 
Бг҃оро́диченъ: Мы́сленный ѻ҆́блакъ, и҆ сѣ́нь  свѧще́нїѧ, престо́лъ бж҃їй, и҆ две́рь свѣ́та,  свѣти́льникъ, и҆ восто́къ сло́ва, вѣ́рнїи всѝ  и҆менꙋ́емъ тѧ̀, пречⷭ҇таѧ дв҃о, всѧ̑ сотво́ршагѡ мт҃и  сꙋ́щи бл҃гослове́ннаѧ. 
И҆́нъ 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Вседержи́тель гдⷭ҇ь всели́выйсѧ во оу҆тро́бꙋ твою̀,  и҆ сто́лпъ оу҆твержде́нїѧ вѣ̑рнымъ тѧ̀ показа̀: къ  немꙋ́же прибѣга́юще напа́стей и҆збавлѧ́емсѧ и҆ бѣ́дъ,  и҆ свобожда́емсѧ и҆скꙋше́нїѧ, согла́снѡ пою́ще:  сщ҃е́нницы воспо́йте, лю́дїе превозноси́те є҆го̀ во  вѣ́ки. 
Сщ҃е́ннагѡ влⷣчце ѿпадо́хъ житїѧ̀, ко грѣхꙋ̀  невоздержи́мѡ влеко́мь, и҆ си́мъ порабоща́емь,  свобожде́нїѧ є҆́же ѡ҆ хрⷭ҇тѣ̀ и҆ пра́вды и҆́стинныѧ  ѡ҆бнажи́хсѧ: но не пре́зри мѧ̀, сокро́вище сп҃се́нїѧ, къ  тебѣ̀ прибѣга́ющаго, на́га и҆ ѡ҆бнища́вшаго. 
Да и҆спра́витсѧ мольба̀ мл҃твы моеѧ̀ ко гдⷭ҇ꙋ, и҆з̾  оу҆тро́бы твоеѧ̀ произше́дшемꙋ, влⷣчце: и҆ ѿ  престꙋпле́нїѧ за́повѣдей да и҆зба́витъ мѧ̀, и҆  ѡ҆сꙋжде́нїѧ и҆ клѧ́твы зако́нныѧ, и҆ скве́рнꙋ да  ѿмы́етъ лю́тыхъ мои́хъ прегрѣше́нїй, ꙗ҆́кѡ є҆ди́нъ  млⷭ҇тивъ. 
Бг҃ороди́тельнице пречⷭ҇таѧ, дꙋшѝ моеѧ̀ ꙗ҆́звы, и҆  грѣхѡ́вныѧ собла́зны ѡ҆чи́сти, и҆сто́чникомъ  ѿмыва́ющи, и҆́же и҆з̾ ре́бръ сн҃а твоегѡ̀, ѿ ни́хъ  поте́кшими стрꙋѧ́ми: къ тебѣ́ бо взыва́ю, и҆ къ тебѣ̀  прибѣга́ю, и҆ тебѐ призыва́ю бг҃обл҃года́тнꙋю. 
Та́же, пое́мъ пѣ́снь бцⷣы: Вели́читъ дꙋша̀ моѧ̀  гдⷭ҇а: 
Пѣ́снь ѳ҃ 
І҆рмо́съ: Снѣ́дїю дре́ва ро́дꙋ прибы́вшаѧ сме́рть,  крⷭ҇то́мъ оу҆праздни́сѧ дне́сь: и҆́бо прама́тернѧѧ  всеро́днаѧ клѧ́тва разрꙋши́сѧ, прозѧбе́нїемъ чⷭ҇тыѧ  бг҃ома́тере: ю҆́же всѧ̑ си̑лы нбⷭ҇ныѧ велича́ютъ. 
Сщ҃е́ннѣйше тѧ̀ возносѧ́ще ще́дре, покланѧ́емсѧ  твоемꙋ̀ крⷭ҇тꙋ̀, копїю́ же и҆ гꙋ́бѣ, и҆ тро́сти, и҆ въ  рꙋкꙋ̀ вонзє́ннымъ и҆ въ нѡгꙋ̀ ст҃ы̑мъ гвоздє́мъ влⷣко:  и҆́миже ѡ҆брѣто́хомъ соверше́нное ѡ҆ставле́нїе, и҆  ра́йскагѡ житїѧ̀ сподо́бихомсѧ. 
Ѽ ка́кѡ непра́веднѡ ѡ҆сꙋжде́нъ бы́лъ є҆сѝ  пригвозди́тисѧ на дре́вѣ распина́емь, пра́веднѣйшїй  є҆ди́не всѣ́хъ цр҃ю̀, ѡ҆правда́ти всѣ́хъ и҆щѧ́й,  вѣ́рою сла́вѧщихъ страда̑нїѧ твоѧ̑ вѡ́льнаѧ, и҆  смотре́нїе, и҆ тебѐ хрⷭ҇тѐ мо́й вѣ́рнѡ велича́ющихъ. 
Мч҃нченъ: Тѣ́ло преда́вше мꙋ́камъ вседꙋ́шнѡ мч҃нцы  сла́внїи, претерпѣ́ша ра̑ны и҆ нꙋ́жнꙋю сме́рть,  ѿсѣче́нїе оу҆дѡ́въ, и҆ растерза̑нїѧ, и҆ ѻ҆́гненное  ѡ҆пале́нїе, любо́вїю же разгара́еми ко гдⷭ҇ꙋ. тѣ́мже  вѣнцено́сцы на нб҃сѣ́хъ живꙋ́тъ. 
Мч҃нченъ: И҆́же а҆пⷭ҇лѡвъ и҆ мч҃нкѡвъ сла́досте,  мл҃твами и҆́хъ всѣ́хъ на́съ млⷭ҇ти и҆спо́лни, ꙗ҆́кѡ  бл҃гоꙋтро́бенъ, согрѣше́нїй разрѣше́нїе подаѧ̀, и҆  лю́тыхъ всѣ́хъ и҆збавле́нїе, и҆ твоегѡ̀ црⷭ҇твїѧ  вселе́нїе хрⷭ҇тѐ бж҃е, и҆́же на́съ ра́ди ꙗ҆вле́йсѧ  чл҃вѣ́къ. 
Бг҃оро́диченъ: Свѣтови́дный черто́гъ ꙗ҆ви́ласѧ  є҆сѝ дв҃о, все́льшемꙋсѧ въ твою̀ нетлѣ́ннꙋю  оу҆тро́бꙋ, и҆ стрⷭ҇ть бл҃же́ннꙋю претерпѣ́вшемꙋ  хотѣ́нїемъ, и҆ всѣ̑мъ безстра́стїе пода́вшемꙋ за  неизрече́ннꙋю млⷭ҇ть: є҆мꙋ́же вѣ́рою покланѧ́ющесѧ,  тебѐ бл҃гоче́стнѡ велича́емъ. 
И҆́нъ 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
Вои́стиннꙋ бг҃омт҃и сꙋ́щагѡ бг҃а, молѧ́щи не преста́й  є҆го́же родила̀ є҆сѝ, грѣхѡ́въ ѡ҆ставле́нїе рабѡ́мъ  твои̑мъ пода́ти, и҆ всесоверше́нное проще́нїе тѣ̑мъ  ны́нѣ содѣ́ѧнныхъ ѕѡ́лъ: и҆ си́хъ сподо́бити со всѣ́ми  ст҃ы́ми вѣ́чнагѡ наслажде́нїѧ. 
Крѣ́постїю и҆ си́лою дх҃о́вною, и҆ ѻ҆рꙋ́жїемъ, и҆  держа́вою, препоѧ́ши смире́ннꙋю дꙋ́шꙋ мою̀ прест҃а́ѧ  бцⷣе, и҆ крⷭ҇тнымъ ѻ҆рꙋ́жїемъ ѡ҆блецы̀, и҆ грѣха̀  моегѡ̀ ра̑ны ѡ҆чи́сти, росо́ю твоегѡ̀ чл҃вѣколю́бїѧ, и҆  вели́кою млⷭ҇тїю твое́ю. 
Сп҃се́нїѧ бꙋ́ди мѝ сто́лпъ, чⷭ҇таѧ, бѣсѡ́въ  бездѣ́льны сотворѝ полкѝ, и҆ напа́стей молвꙋ̀, и҆  бѣды̑ ѿгонѧ́ющи, и҆ страсте́й нахо́ды дале́че  прогонѧ́ющи, и҆ чи́стое даю́щи свобожде́нїе. 
Чⷭ҇таѧ препросла́вленнаѧ мт҃и бж҃їѧ, пою́щыѧ тѧ̀  любо́вїю сп҃сѝ, и҆ и҆скꙋше́нїй молвꙋ̀ разорѧ́ющи  млⷭ҇тивнѡ: ꙗ҆́кѡ бг҃а бо ро́ждши дв҃о, всѧ̑ є҆ли́кѡ  хо́щеши твори́ти мо́жеши, и҆ подае́ши млⷭ҇ть  невозбра́ннѡ. тѣ́мже тѧ̀ всѝ велича́емъ. 
Та́же, Досто́йно є҆́сть: Є҆ктенїа̀, и҆ свѣти́ленъ,  и҆ ѱалмы̀ ѻ҆бы̑чныѧ. 
На стїхо́внѣ стїхи̑ры крⷭ҇тны, гла́съ и҃: 
Мѡѷсе́евъ же́злъ проѡбража́ше чⷭ҇тны́й крⷭ҇тъ тво́й,  сп҃се на́шъ: тѣ́мъ бо сп҃са́еши, ꙗ҆́кѡ и҆з̾ глꙋбины̀  морскі́ѧ, лю́ди твоѧ̑ чл҃вѣколю́бче. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆  возра́довахомсѧ, и҆ возвесели́хомсѧ: во всѧ̑ дни̑ на́шѧ  возвесели́хомсѧ, за дни̑, въ нѧ́же смири́лъ ны̀ є҆сѝ,  лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑  твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
Є҆́же дре́вле во є҆де́мѣ въ раѝ, дре́во снѣ́дное  прозѧбло̀ є҆́сть посредѣ̀ садѡ́въ: цр҃ковь же твоѧ̀  хрⷭ҇тѐ, крⷭ҇тъ тво́й процвѣтѐ, и҆сточа́ющь всемꙋ̀  мі́рꙋ жи́знь. но ѻ҆́но оу҆́бѡ оу҆мертвѝ снѣ́дїю  ꙗ҆́дшаго а҆да́ма: сїе́ же жи́ва сотворѝ, вѣ́рою  сп҃сшасѧ разбо́йника. є҆го́же сп҃се́нїѧ прича́стники и҆  на́съ ꙗ҆вѝ хрⷭ҇тѐ бж҃е, и҆́же стрⷭ҇тїю твое́ю  разрꙋши́вый, ꙗ҆̀же на ны̀ кѡ́зни вра̑жїѧ, и҆ сподо́би  на́съ црⷭ҇твїѧ твоегѡ̀ гдⷭ҇и. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Мч҃нченъ: Что̀ ва́съ нарече́мъ ст҃і́и; херꙋві́мы ли;  ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли;  ꙗ҆́кѡ непреста́ннѡ просла́висте є҆го̀. а҆́гг҃лы ли;  тѣ́ла бо ѿврати́стесѧ. си̑лы ли; дѣ́йствꙋете бо  чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нїѧ.  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ: Не терплю̀  ча́до, ви́дѧщи тѧ̀ на дре́вѣ оу҆снꙋ́вша, бо́дрость  всѣ̑мъ подаю́щаго, ꙗ҆́кѡ да и҆̀же дре́вле престꙋпле́нїѧ  плодо́мъ, сно́мъ поги́бельнымъ оу҆снꙋ́вшымъ,  бж҃е́ственнꙋю и҆ сп҃си́тельнꙋю бо́дрость пода́си: дв҃а  глаго́лаше пла́чꙋщисѧ, ю҆́же велича́емъ. 
Та́же, Бл҃го є҆́сть: Трист҃о́е. По Ѻ҆́ч҃е на́шъ:  Тропа́рь, є҆ктенїа̀, и҆ ча́съ пе́рвый, ѱалмы̀  ѻ҆бы̑чныѧ, и҆ ѿпꙋ́стъ. 
Въ пѧто́къ бл҃жє́нны, гла́съ и҃: 
Помѧнѝ на́съ хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ, є҆ди́не ще́дре, нбⷭ҇номꙋ црⷭ҇твїю твоемꙋ̀. 
Сті́хъ: Бл҃же́ни и҆згна́ни пра́вды ра́ди, ꙗ҆́кѡ  тѣ́хъ є҆́сть црⷭ҇тво нбⷭ҇ное. 
Распросте́рлъ є҆сѝ хрⷭ҇тѐ дла̑ни на дре́вѣ, и҆  лꙋка̑ваѧ нача̑ла и҆ вла̑сти ѡ҆бличи́въ, сп҃слъ є҆сѝ ѿ  тѣ́хъ вре́да бл҃гоче́стнѡ славосло́вѧщыѧ тѧ̀. 
Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. 
Копїе́мъ прободе́сѧ ви́сѧ на дре́вѣ, и҆сточи́лъ  є҆сѝ на́мъ пото́ки безсме́ртїѧ, оу҆мерщвлє́нымъ без̾  оу҆ма̀ престꙋпле́нїемъ: тѣ́мже со стра́хомъ сла́вимъ  тѧ̀. 
Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Стра́нни земны́хъ ꙗ҆влѧ́емыхъ сла́дкихъ введе́нїѧ,  стра̑ннымъ себѐ и҆зда́ша мꙋ́камъ страда́льцы,  оу҆ѧзвлѧ́юще ѿстꙋ́пника свои́ми ст҃ы́ми ꙗ҆́звами. 
Сла́ва: И҆́же ѿ безнача́льныѧ трⷪ҇цы є҆ди́нъ сы́й,  стрⷭ҇ть на крⷭ҇тѣ̀ претерпѣ́лъ є҆сѝ во́лею: страсте́й  мои́хъ и҆зсꙋшѝ всѧ̑ пото́ки, и҆ сп҃се́нїѧ сподо́би мѧ̀. 
И҆ ны́нѣ: Є҆мманꙋ́ила а҆́гнца бж҃їѧ и҆ сло́ва,  ви́дѧщи пло́тїю ви́сѧща на дре́вѣ, а҆́гница є҆ди́на  нескве́рнаѧ и҆ дв҃а, печа́лїю ѡ҆держи́ма бѧ́ше слезѧ́щи. 


Въ пѧто́къ ве́чера, 
на Гдⷭ҇и воззва́хъ, стїхи̑ры мч҃нчны, гла́съ и҃: 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
Мч҃нцы гдⷭ҇ни всѧ́ко мѣ́сто ѡ҆сщ҃а́ете, и҆ всѧ́къ  недꙋ́гъ оу҆врачꙋ́ете: и҆ ны́нѣ моли́те, и҆зба́витисѧ  ѿ сѣ́тей вра́жїихъ дꙋша́мъ на́шымъ, мо́лимъ вы̀. 
Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
Мч҃нцы твоѝ гдⷭ҇и, забы́вше житє́йскаѧ, и҆ небре́гше  ѡ҆ мꙋче́нїихъ, бꙋ́дꙋщїѧ ра́ди жи́зни, тоѧ̀ наслѣ̑дницы  ꙗ҆ви́шасѧ: тѣ́мже и҆ со а҆́гг҃лы ра́дꙋютсѧ. тѣ́хъ  мл҃твами, да́рꙋй лю́демъ твои̑мъ ве́лїю млⷭ҇ть. 
Сті́хъ: Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
А҆́ще ка́ѧ добродѣ́тель, и҆ а҆́ще ка́ѧ похвала̀,  подоба́етъ ст҃ы̑мъ: мечє́мъ бо преклони́ша вы̑и, тебѐ  ра́ди прекло́ньшагѡ нб҃са̀ и҆ соше́дшагѡ: и҆злїѧ́ша  крѡ́ви своѧ̑, тебѐ ра́ди и҆стощи́вшагѡ себѐ, и҆ зра́къ  ра́бїй прїе́мша: смири́шасѧ да́же до сме́рти, нищетꙋ̀  твою̀ подража́юще. и҆́хже мл҃твами, по мно́жествꙋ  щедро́тъ твои́хъ, бж҃е поми́лꙋй на́съ. 
И҆́ны стїхи̑ры подѡ́бны, гла́съ и҃. 
Подо́бенъ: Ѽ пресла́внагѡ чꙋдесѐ!: 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Дре́вꙋ непло́дномꙋ оу҆подо́бихсѧ, ѡ҆́бразомъ ꙗ҆́кѡ  ли́ствїемъ тще́тнымъ ѡ҆бложе́нъ: и҆ бою́сѧ влⷣко. да не  ѿсѣ́къ, ѿсле́ши мѧ̀ во ѻ҆́гнь неꙋгаси́мый вѣ́чный.  но пода́ждь ѡ҆браще́нїѧ мнѣ̀ вре́мѧ, ꙗ҆́кѡ да принесꙋ́  ти добродѣ́тельныхъ дѣѧ́нїй пло́дъ до́брый, и҆  сподо́блюсѧ црⷭ҇твїѧ твоегѡ̀. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Гдⷭ҇и, гдⷭ҇и, твоегѡ̀ раба̀ менѐ, мно́гѡ  прогнѣвлѧ́юща твою̀ бл҃гость на всѧ́кїй де́нь  чл҃вѣколю́бче, не ѿве́ржи ѿ лица̀ твоегѡ̀ хрⷭ҇тѐ,  нижѐ накажѝ твои́мъ пра́веднымъ гнѣ́вомъ: согрѣши́хъ,  согрѣши́хъ тѝ, ꙗ҆́кѡ никто́же и҆́нъ, и҆сповѣ́дꙋю,  оу҆ще́дри и҆ сп҃си́ мѧ, твоеѧ̀ мт҃ре мл҃твами. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на на́съ,  и҆ и҆́стина гдⷭ҇нѧ пребыва́етъ во вѣ́къ. 
Є҆гда̀ сѧ́деши во сла́вѣ твое́й, ꙗ҆́кѡ цр҃ь  всѣ́хъ, на прⷭ҇то́лѣ сꙋда̀, предстоѧ́щымъ стра́хомъ тѝ  ст҃ы̑мъ а҆́гг҃лѡмъ твои̑мъ, и҆ предста́нетъ тѝ  є҆стество̀ всѐ человѣ́ческое хрⷭ҇тѐ, сꙋди́тисѧ  и҆мꙋ́щее: тогда̀ мл҃твами мт҃ре твоеѧ̀ гдⷭ҇и, ѿ всѣ́хъ  и҆зба́ви мꙋ́къ оу҆со́пшыѧ вѣ́рнѡ. 
Сла́ва, и҆ ны́нѣ, бг҃оро́диченъ: Цр҃ь нбⷭ҇ный за  чл҃вѣколю́бїе на землѝ ꙗ҆ви́сѧ, и҆ съ человѣ́ки  поживѐ: ѿ дв҃ы бо чⷭ҇тыѧ пло́ть прїе́мый. и҆ и҆з̾  неѧ̀ проше́дый съ воспрїѧ́тїемъ, є҆ди́нъ є҆́сть сн҃ъ,  сꙋгꙋ́бъ є҆стество́мъ, но не ѵ҆поста́сїю. тѣ́мже  соверше́нна того̀ бг҃а, и҆ соверше́нна человѣ́ка  вои́стиннꙋ проповѣ́дающе, и҆сповѣ́дꙋемъ хрⷭ҇та̀ бг҃а  на́шего: є҆го́же молѝ, мт҃и безневѣ́стнаѧ,  поми́ловатисѧ дꙋша́мъ на́шымъ. 
Та́же, Свѣ́те ти́хїй: И҆ про́чее ꙗ҆́кѡ ѻ҆бы́чай. 
На стїхо́внѣ стїхи̑ры, гла́съ и҃: 
Мч҃нцы гдⷭ҇ни, моли́те бг҃а на́шего, и҆ и҆спроси́те  дꙋша́мъ на́шымъ мно́жество щедро́тъ, и҆ ѡ҆чище́нїе  мно́гихъ прегрѣше́нїй, мо́лимсѧ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и. 
Поко́инъ: Пла́чꙋ и҆ рыда́ю, є҆гда̀ помышлѧ́ю сме́рть,  и҆ ви́ждꙋ во гробѣ́хъ лежа́щꙋю, по ѡ҆́бразꙋ бж҃їю  созда́ннꙋю на́шꙋ красотꙋ̀, без̾ѡбра́знꙋ и҆ безсла́внꙋ,  не и҆мꙋ́щꙋю ви́да. ѽле чꙋдесѐ, что̀ є҆́же ѡ҆ на́съ  сїѐ бы́сть та́инство! ка́кѡ преда́хомсѧ тлѣ́нїю; ка́кѡ  припрѧго́хомсѧ сме́рти; вои́стиннꙋ бж҃їимъ повелѣ́нїемъ,  ꙗ҆́коже є҆́сть пи́сано, подаю́щагѡ преста́вльшымсѧ  оу҆покое́нїе. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Сме́рть твоѧ̀ гдⷭ҇и, безсме́ртїѧ бы́сть хода́таица:  а҆́ще бы не во гро́бѣ положе́нъ бы́лъ є҆сѝ. не бы ра́й  ѿве́рзлсѧ. тѣ́мже преста́вльшихсѧ оу҆поко́й, ꙗ҆́кѡ  чл҃вѣколю́бецъ. 
Сла́ва, и҆ ны́нѣ, бг҃оро́диченъ: Чⷭ҇таѧ дв҃о, сло́ва  врата̀, бг҃а на́шегѡ мт҃и, молѝ сп҃сти́сѧ на́мъ. 
Та́же, Ны́нѣ ѿпꙋща́еши: И҆ про́чее ꙗ҆́кѡ  ѻ҆бы́чай, и҆ ѿпꙋ́стъ. 
Въ пѧто́къ на повече́рїи, 
канѡ́нъ прест҃ѣ́й бцⷣѣ, гла́съ и҃: 
Пѣ́снь а҃ 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Оу҆мертвѝ пло́ти моеѧ̀ мꙋдрова́нїе, пречⷭ҇таѧ дв҃о,  ꙗ҆́же жи́знь ро́ждшаѧ, и҆ мꙋ́ки всѧ́кїѧ и҆зба́ви мѧ̀. 
Заре́ю пресвѣ́тлою, ѿ тебѐ дв҃о, возсїѧ́вшагѡ,  дꙋшѝ моеѧ̀ зѣ̑ницы просвѣтѝ: ꙗ҆́кѡ да сла́влю тѧ̀. 
Сла́ва: Моли́сѧ влⷣчце, є҆ди́на ст҃а́ѧ бцⷣе, ꙗ҆́кѡ  да оу҆лꙋчꙋ̀ въ де́нь сꙋда̀ сп҃се́нїе, и҆ бж҃е́ственнꙋю  свѣ́тлость. 
И҆ ны́нѣ: Пречⷭ҇таѧ бцⷣе, оу҆тишѝ болѣ̑зни  се́рдца моегѡ̀, ꙗ҆́же хрⷭ҇та̀ неболѣ́зненнѡ па́че  оу҆ма̀ и҆ сло́ва ро́ждшаѧ. 
Пѣ́снь г҃ 
І҆рмо́съ: Ты̀ є҆сѝ оу҆твержде́нїе притека́ющихъ къ  тебѣ̀ гдⷭ҇и: ты̀ є҆сѝ свѣ́тъ ѡ҆мраче́нныхъ, и҆ пое́тъ  тѧ̀ дꙋ́хъ мо́й. 
И҆зба́ви мѧ̀ мл҃твами твои́ми пречⷭ҇таѧ, вра́жїихъ  стрѣ́лъ: и҆ ѿ помышле́нїй находѧ́щихъ, пощадѝ се́рдце  моѐ. 
И҆сцѣлѝ пренепоро́чнаѧ дꙋшѝ моеѧ̀ ра̑ны, мт҃и  бж҃їѧ, оу҆тишѝ твои́ми мл҃твами серде́чное смꙋще́нїе. 
Сла́ва: Оу҆кротѝ неꙋста́вное помышле́нїй мои́хъ,  чⷭ҇таѧ влⷣчце, и҆ ѿимѝ ѿ дꙋшѝ всѧ́кꙋ печа́ль,  ꙗ҆́же ра́дость ро́ждшаѧ. 
И҆ ны́нѣ: Ра́дꙋйсѧ, сп҃се́нїе притека́ющихъ къ  тебѣ̀, дв҃о мт҃и хрⷭ҇то́ва: ра́дꙋйсѧ, а҆пⷭ҇лѡвъ и҆  мч҃нкѡвъ похвало̀. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство: разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Дꙋшѝ моеѧ̀ ꙗ҆́звы сло́ве бж҃їй и҆сцѣлѝ,  оу҆ѧзви́выйсѧ менѐ ра́ди ꙗ҆́кѡ чл҃вѣколю́бецъ, и҆  оу҆ма̀ моегѡ̀ тьмꙋ̀ просвѣтѝ. 
Дрема́нїемъ лѣ́ности моеѧ̀ со́нъ грѣхо́вный пости́же  дв҃о: бо́дренною твое́ю мл҃твою воздви́гни мѧ̀ къ  покаѧ́нїю. 
Сла́ва: Ꙗ҆́же ѿ и҆стѡ́чникъ и҆сточи́вшаѧ во́дꙋ  ѡ҆ставле́нїѧ, пренепоро́чнаѧ, се́рдце моѐ напо́й  и҆зсо́хшее всѧ́кими престꙋпле́ньми. 
И҆ ны́нѣ: Прест҃а́ѧ бг҃оневѣ́сто, влⷣчце мі́ра, ты́  мѧ сп҃сѝ, бѣ́дъ премѣнѧ́ющи, и҆ страсте́й молвꙋ̀  ѿгонѧ́ющи. 
Пѣ́снь є҃ 
І҆рмо́съ: Оу҆́тренююще вопїе́мъ тѝ гдⷭ҇и, сп҃си́ ны:  ты́ бо є҆сѝ бг҃ъ на́шъ: ра́звѣ тебѐ и҆но́гѡ не  вѣ́мы. 
При́зри пречⷭ҇таѧ, и҆ оу҆слы́ши гла́съ мо́й, и҆ всѧ̑  ѡ҆чи́сти беззакѡ́нїѧ моѧ̑ влⷣчце. 
Сл҃нце незаходи́мое ро́ждшаѧ бцⷣе, всего́ мѧ  просвѣтѝ ѡ҆мраче́ннаго страстьмѝ: да сла́влю тѧ̀ и҆  хвалю̀ пренепоро́чнаѧ. 
Сла́ва: Оу҆ще́дри прест҃а́ѧ ѻ҆трокови́це дꙋ́шꙋ мою̀,  и҆ и҆зба́ви сꙋда̀, и҆ вѣ́чнꙋющагѡ мꙋче́нїѧ. 
И҆ ны́нѣ: Недꙋ́говавшꙋю дꙋ́шꙋ мою̀ и҆сцѣлѝ,  ро́ждшаѧ всѣ́хъ взе́млющаго недꙋ́ги, прест҃а́ѧ влⷣчце. 
Пѣ́снь ѕ҃ 
І҆рмо́съ: Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀  ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ  ꙗ҆́кѡ петро́ви, ѽ оу҆пра́вителю, и҆ сп҃сѝ. 
Оу҆мертвѝ бцⷣе пло́ти моеѧ̀ безчи̑ннаѧ двиза̑нїѧ,  ꙗ҆́же оу҆мерщвлє́ныѧ ѕло́бою ѡ҆живи́вшаѧ, твои́мъ  живы́мъ ржⷭ҇тво́мъ: ꙗ҆́кѡ да сла́влю тѧ̀, ꙗ҆́кѡ винꙋ̀  человѣ́ческагѡ ѡ҆бновле́нїѧ. 
Бе́зднꙋ щедро́тъ ро́ждши бцⷣе дв҃о, ско́рбныхъ житїѧ̀  дꙋ́шꙋ мою̀ сп҃сѝ, и҆ ра́дости дх҃ѡ́вныѧ двє́ри  ѿве́рзи мѝ: на тѧ́ бо є҆ди́нꙋ наде́ждꙋ возложи́хъ. 
Сла́ва: Да твоѧ̑ ра́достнѡ воспою̀ вели̑чїѧ дв҃о  пречⷭ҇таѧ, и҆ вели́кꙋю бл҃года́ть чꙋде́съ, безмѣ̑стнаѧ  помышлє́нїѧ томѧ̑щаѧ мѧ̀ всегда̀, мл҃твами твои́ми  премѣнѝ. 
И҆ ны́нѣ: Родила̀ є҆сѝ па́че є҆стества̀ нѣ́дръ  ѻ҆ч҃ескихъ неразлꙋ́чнаго, и҆ тобо́ю дв҃о къ человѣ́кѡмъ  бесѣ́довавша: но ꙗ҆́кѡ похвала̀ на́съ всѣ́хъ, и҆  оу҆твержде́нїе є҆сѝ бцⷣе, къ тебѣ̀ прибѣга́ющыѧ  оу҆ще́дри. 
Та́же, Гдⷭ҇и поми́лꙋй, три́жды. Сла́ва, и҆ ны́нѣ: 
Сѣда́ленъ, гла́съ и҃: 
Сло́во ѻ҆́ч҃ее на зе́млю сни́де, и҆ а҆́гг҃лъ  свѣ́телъ бцⷣѣ глаго́лаше: ра́дꙋйсѧ бл҃гослове́ннаѧ,  ꙗ҆́же черто́гъ є҆ди́на сохра́ньшаѧ, зача́тїе прїе́мши  превѣ́чнагѡ бг҃а и҆ гдⷭ҇а, да ѿ пре́лести ꙗ҆́кѡ бг҃ъ  сп҃се́тъ ро́дъ человѣ́ческїй. 
Пѣ́снь з҃ 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ: и҆ на ро́сꙋ ѻ҆́гнь преложи́ша  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Оу҆вы̀ мнѣ̀, ка́кѡ и҆збѣ́гнꙋ мꙋ́къ ждꙋ́щихъ мѧ̀,  ѕлѣ̀ пожи́въ здѣ̀; ка́кѡ сꙋдїѝ стра́шномꙋ ꙗ҆влю́сѧ  ѻ҆каѧ́нный; бг҃ороди́тельнице влⷣчце, помо́щница тогда̀  бꙋ́ди мѝ. 
Оу҆гасѝ пла́мень страсте́й мои́хъ, и҆ оу҆тишѝ  бꙋ́рю се́рдца моегѡ̀ бг҃ома́ти чⷭ҇таѧ: и҆ и҆зба́ви мѧ̀  пречⷭ҇таѧ, бѣсѡ́въ томле́нїѧ, и҆ ѻ҆гнѧ̀ вѣ́чнагѡ. 
Сла́ва: Ви́ждь ско́рбь мою̀ дв҃о, ю҆́же наведѐ  мно́жество ѕѡ́лъ мои́хъ: и҆ пре́жде ѿше́ствїѧ поко́й  мѝ пода́ждь, мт҃рними твои́ми мл҃твами оу҆молѧ́ющи сн҃а  твоего̀. 
И҆ ны́нѣ: Пла́мень страсте́й се́рдца моегѡ̀ погасѝ  росо́ю твое́ю дв҃о, и҆ ѻ҆гнѧ̀ стра́шнагѡ и҆схитѝ  ѻ҆трокови́це и҆ вѣ́чнагѡ сꙋда̀ и҆ бѣсо́вскагѡ  томле́нїѧ. 
Пѣ́снь и҃ 
І҆рмо́съ: Бл҃гослови́те ѻ҆́троцы, трⷪ҇цы  равночи́сленнїи, содѣ́телѧ ѻ҆ц҃а̀ бг҃а, по́йте  снизше́дшее сло́во, и҆ ѻ҆́гнь въ ро́сꙋ претво́ршее, и҆  превозноси́те всѣ̑мъ жи́знь подава́ющаго, дх҃а  всест҃а́го во вѣ́ки. 
Оу҆мертвѝ дв҃о, всѧ̑ тѣлє́снаѧ на̑ша двиза̑нїѧ,  ꙗ҆́же ме́ртва ѕмі́ѧ живоно́снымъ ржⷭ҇тво́мъ твои́мъ  содѣ́лавши: и҆ жи́знь нестарѣ́ющꙋю оу҆лꙋчи́ти на́мъ  помоли́сѧ, ꙗ҆́кѡ да тѧ̀ пое́мъ во вѣ́ки. 
Тѧ̀ бг҃ороди́тельнице, на по́мощь всегда̀ призыва́ю,  не посрамѝ менѐ стѧжа́вшаго стꙋдꙋ̀ дѣла̀: но  оу҆ще́дри мѧ̀ пречⷭ҇таѧ, и҆ пла́мене и҆схитѝ, и҆  вѣ́чныхъ и҆зба́ви мꙋче́нїй. 
Сла́ва: Ѡ҆бра́дованнаѧ помо́щница мѝ ꙗ҆ви́сѧ во  ѡ҆бстоѧ́нїи ѕѡ́лъ, и҆збавлѧ́ющи ѿ находѧ́щихъ мѝ  бѣсо́вскихъ навѣ̑тъ, ꙗ҆́кѡ да оу҆бл҃жа́ю тѧ̀ всегда̀  бцⷣе, предста́тельнице всѣ́хъ. 
И҆ ны́нѣ: Прест҃а́ѧ ѻ҆трокови́це, а҆пⷭ҇лѡвъ  похвало̀, мꙋ́ченикѡвъ сла́во, сла́вы вѣ́чныѧ  прича́стника мѧ̀ сотворѝ, взыва́юща: бл҃гослови́те дх҃а  прест҃а́го во вѣ́ки всѧ̑. 
Пѣ́снь ѳ҃ 
І҆рмо́съ: Оу҆ста́вы прешла̀ є҆сѝ є҆стества̀,  содѣ́телѧ заче́нши и҆ гдⷭ҇а, и҆ две́рь сп҃се́нїѧ мі́рови  была̀ є҆сѝ: тѣ́мъ тѧ̀ бцⷣе непреста́ннѡ велича́емъ. 
Свѣ́томъ твои́мъ невече́рнимъ, две́ре свѣ́та, дꙋшѝ  моеѧ̀ тьмꙋ̀ ѿженѝ лю́тꙋю, и҆ покаѧ́нїѧ мѝ пꙋти̑  свѣтоза̑рныѧ покажѝ: ꙗ҆́кѡ да ше́ствꙋѧ въ ни́хъ,  мра́ка ѿбѣ́гнꙋ грѣхо́внагѡ, и҆ непреста́ннѡ велича́ю  тѧ̀. 
Ѡ҆чи́сти рабы̑ твоѧ̑ бл҃же, и҆ прегрѣше́нїй проще́нїе  да́рꙋй: и҆ вѣ́чнꙋющагѡ пла́мене и҆зба́ви на́съ, и҆  прича́стники содѣ́лай твоегѡ̀ црⷭ҇твїѧ сло́ве бж҃їй:  и҆́бо за є҆́же хотѧ̀ сп҃стѝ ро́дъ человѣ́чь, крⷭ҇тъ  претерпѣ́лъ є҆сѝ. 
Сла́ва: Оу҆до́бь бцⷣе, прейти́ ми житїѧ̀ пода́ждь  прехожде́нїе, и҆ напа́стей воста̑нїѧ и҆ страсте́й, ꙗ҆́кѡ  бл҃га̀ оу҆кротѧ́щи, и҆ наставлѧ́ющи къ добродѣ́тели  нбⷭ҇нагѡ црⷭ҇твїѧ, и҆ поко́ѧ бж҃е́ственна: ꙗ҆́кѡ да  сп҃са́емь прославлѧ́ю тѧ̀. 
И҆ ны́нѣ: Недꙋ́говавшꙋю дꙋ́шꙋ мою̀ стра́стїю лю́тою,  ꙗ҆́же ро́ждши бг҃а пребл҃га́го, ꙗ҆́кѡ млⷭ҇тива  и҆сцѣлѝ, и҆ и҆зба́ви при́снѡ ѡ҆скорблѧ́ющихъ мѧ̀  пречⷭ҇таѧ, и҆ прибыва́ющихъ ѕлолю́тыхъ: ꙗ҆́кѡ да  сп҃са́емь, тѧ̀ оу҆се́рднѡ велича́ю, возвели́чившꙋю ро́дъ  на́шъ. 
Та́же, Досто́йно є҆́сть: Трист҃о́е. По Ѻ҆́ч҃е на́шъ:  тропа́рь, и҆ ѿпꙋ́стъ. 
Въ сꙋббѡ́тꙋ оу҆́тра, 
по а҃-мъ стїхосло́вїи, сѣда́льны мч҃нчны, гла́съ и҃: 
Свѣти̑ла оу҆́мнаѧ ꙗ҆ви́стесѧ ст҃і́и мч҃нцы, мглꙋ́  бо пре́лести оу҆праздни́сте вѣ́рою, и҆ дꙋшє́вныѧ  свѣщы̀ ва́шѧ просвѣти́сте, и҆ съ женихо́мъ со сла́вою  внидо́сте въ нбⷭ҇ный черто́гъ. и҆ ны́нѣ мо́лимъ вы̀,  моли́тесѧ сп҃сти́сѧ дꙋша́мъ на́шымъ. 
Подо́бенъ: Повелѣ́нное та́йнѡ: 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Воздержа́нїемъ страсте́й ѻ҆гнепа̑льныѧ и҆спепели́вше  зра́ки и҆ движє́нїѧ, хрⷭ҇тѡ́вы мч҃нцы, прїѧ́ша  бл҃года́ть, недꙋ́ги ѿгонѧ́ти немощствꙋ́ющихъ, и҆  живꙋ́ще и҆ по концѣ̀ чꙋдодѣ́йствовати. вои́стиннꙋ чꙋ́до  пресла́вное, ꙗ҆́кѡ кѡ́сти на́ги и҆сточа́ютъ  и҆сцѣлє́нїѧ: сла́ва є҆ди́номꙋ бг҃ꙋ на́шемꙋ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы, и҆ распѧ́тїе претерпѣ́въ бл҃гі́й,  и҆спрове́ргїй сме́ртїю сме́рть, и҆ воскрⷭ҇нїе ꙗ҆вле́й  ꙗ҆́кѡ бг҃ъ, не пре́зри ꙗ҆̀же созда́лъ є҆сѝ рꙋко́ю  твое́ю: ꙗ҆вѝ чл҃вѣколю́бїе твоѐ млⷭ҇тиве, прїимѝ  ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ сп҃сѝ сп҃се  на́шъ лю́ди ѿча̑ѧнныѧ. 
По в҃-мъ стїхосло́вїи сѣда́ленъ, гла́съ и҃: 
Подо́бенъ: Повелѣ́нное та́йнѡ: 
Прⷪ҇ро́цы, мч҃нцы хрⷭ҇тѡ́вы, и҆ ст҃и́телїе, и҆̀же  по́двигъ до́брый бл҃гочестномꙋ́дреннѡ зако́ннѡ  сконча́вше, и҆ прїи́мше вѣнцы̀ неꙋвѧда́ємыѧ ѿ бг҃а,  непреста́ннѡ моли́те ѡ҆ на́съ є҆гѡ̀ бл҃гость: ꙗ҆́кѡ да  да́рꙋетъ на́мъ прегрѣше́нїй проще́нїе, ꙗ҆́кѡ бг҃ъ  бл҃гоꙋвѣ́тливъ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и. 
Ме́ртвенъ: Преста́вльшыѧсѧ бл҃гоче́стнѡ ѿ  вре́менныхъ, въ селе́нїихъ и҆збра́нныхъ съ пра́ведными  сопричтѝ влⷣко, тѣ́хъ оу҆покоева́ѧ на мѣ́стѣ  пра́зднꙋющихъ, и҆ въ сла́дости неконча́емѣй ра́йстѣй,  ꙗ҆́кѡ бл҃гъ, вѡ́льнаѧ прегрѣшє́нїѧ и҆ невѡ́льнаѧ  и҆́хъ, за кра́йнюю бл҃гость прости́вый чл҃вѣколю́бче. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ме́ртвенъ: Глꙋбино́ю мꙋ́дрости чл҃вѣколю́бнѡ всѧ̑  стро́ѧй, и҆ поле́зное всѣ̑мъ подава́ѧй, є҆ди́не  содѣ́телю, оу҆поко́й гдⷭ҇и, дꙋ́шы ра̑бъ твои́хъ: на тѧ́  бо оу҆пова́нїе возложи́ша, творца̀ и҆ зижди́телѧ и҆ бг҃а  на́шего. 
Сла́ва, и҆ ны́нѣ, бг҃оро́диченъ: Тебѐ и҆ стѣ́нꙋ, и҆  приста́нище и҆́мамы, и҆ мл҃твенницꙋ бл҃гопрїѧ́тнꙋ къ  бг҃ꙋ, є҆го́же родила̀ є҆сѝ, бцⷣе безневѣ́стнаѧ,  вѣ́рныхъ сп҃се́нїе. 
Канѡ́нъ ст҃ы̑мъ мч҃нкѡмъ, і҆ера́рхѡмъ, прпⷣбнымъ и҆  оу҆со́пшымъ, [є҆гѡ́же краестро́чїе си́це:  Ѻ҆смогла́сника но́вагѡ бж҃е́ственный коне́цъ.] Трꙋ́дъ же  і҆ѡ́сифовъ. Гла́съ и҃: 
Пѣ́снь а҃ 
І҆рмо́съ: Пои́мъ гдⷭ҇еви, прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Честні́и би́серїе ꙗ҆ви́стесѧ, вѣне́цъ просвѣща́юще  чⷭ҇тны́ѧ цр҃кве, стрⷭ҇тоте́рпцы хрⷭ҇тѡ́вы  до́блественнѣйшїи. 
Ѡ҆блиста́ша догма́тъ добродѣ́телей бж҃е́ственными  свѣтлостьмѝ премꙋ́дрїи ст҃и́телїе, и҆ вѣ́рныхъ сердца̀  просвѣти́ша. 
Тебѐ въ прⷪ҇ро́цѣхъ и҆ въ прпⷣбныхъ чꙋ́днаго  мо́лимъ сло́ве: тѣ́хъ мольба́ми сп҃сѝ на́съ. 
Сла́ва: Є҆гда̀ сꙋ́дъ пра́ведный прїи́деши сотвори́ти  пра́веднѣйшїй: неѡсꙋжде́ннѡ сло́ве, тѣ́хъ мольба́ми  сп҃сѝ на́съ. 
Бг҃оро́диченъ: Гдⷭ҇а ро́ждшꙋю тѧ̀ свѣ́дый, же́нскїй  ли́къ тебѐ во слѣ́дъ дв҃о страда́льчествовавъ, томꙋ̀  приведе́сѧ. 
Дрꙋгі́й канѡ́нъ оу҆со́пшихъ, [є҆гѡ́же краестро́чїе:  Оу҆мира́ющымъ вѣ̑рнымъ ѻ҆сьмо́е плетꙋ̀ пѣ́нїе.]  Гла́съ и҃: 
Пѣ́снь а҃ 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Сме́ртїю сме́рть хрⷭ҇то́вꙋ, и҆ страстьмѝ стрⷭ҇ть  подража́вше чⷭ҇тнꙋ́ю, мч҃нцы всѝ, бж҃е́ственныѧ и҆  бл҃же́нныѧ жи́зни полꙋчи́ша. 
Ю҆́ности прегрѣшє́нїѧ презрѧ̀, и҆ грѣхѝ  превосходѧ̀ хрⷭ҇тѐ сп҃се, пре́жде оу҆со́пшыѧ рабы̑  твоѧ̑ со и҆збра́нными твои́ми сопричтѝ. 
Сла́ва: Ю҆́же полꙋчи́ша сла́вꙋ же и҆ ра́дость, и҆̀же  бл҃же́нное стѧжа́вше пребыва́нїе, пода́ждь бога́тнѡ  твои̑мъ рабѡ́мъ, ꙗ҆̀же прїѧ́лъ є҆сѝ многомлⷭ҇тиве. 
И҆ ны́нѣ: Зачала̀ є҆сѝ сло́во ѻ҆́ч҃ее, пло́ти  соеди́ншеесѧ по ѵ҆поста́си, є҆́же и҆з̾ тебѐ  всенепоро́чнаѧ ѻ҆трокови́це, а҆́дъ бж҃е́ственною си́лою  оу҆праздни́вшее. 
Пѣ́снь г҃ 
І҆рмо́съ: Оу҆твержде́й въ нача́лѣ нб҃са̀, и҆ зе́млю  ѡ҆снова́вый на вода́хъ мно́гихъ, оу҆тверди́ мѧ къ  пѣ́нїю славосло́вїѧ твоегѡ̀ гдⷭ҇и. 
Мє́рзкїѧ жє́ртвы страда́льцы крѣпча́йшею мы́слїю  ѿтрѧ́сше, же́ртва чистѣ́йша сло́вꙋ поже́ршемꙋсѧ бы́ша. 
Ѡ҆бновлѧ́юще словесы̀ сщ҃еннодѣ́тельными ѡ҆бетша́вшаѧ  всѧ́кими страстьмѝ, ѡ҆бнови́вшагѡ мі́ръ бж҃е́ственнїи  оу҆ч҃нцы̀ ꙗ҆ви́стесѧ. 
Ꙗ҆́же прⷪ҇ро́кѡмъ пре́жде ꙗ҆вле́ннѡ, да́ннаѧ  бл҃года́ть всест҃а́гѡ дх҃а, по́стники въ послѣ̑днѧѧ  бж҃е́ственныхъ дарова́нїй и҆спо́лни. 
Сла́ва: Ликѡ́мъ ст҃ы́хъ сочета́й бж҃е, вѣ́рнѡ ѿ  житїѧ̀ преше́дшыѧ, и҆ раѧ̀ жи́тели сотворѝ, за  неизрече́ннꙋю млⷭ҇ть. 
Бг҃оро́диченъ: И҆́же ника́коже вмѣща́емый і҆и҃съ и҆  гдⷭ҇ь, нетѣсновмѣ́стнѡ въ твоѐ всели́сѧ ѡ҆сщ҃е́нное  чре́во пречⷭ҇таѧ дв҃о всепѣ́таѧ. 
И҆́нъ 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Ѡ҆чи́стившесѧ дре́внѧгѡ прароди́тельнагѡ паде́нїѧ,  кр҃ще́нїемъ и҆ па́ки порожде́нїемъ, стрꙋѧ́ми же крове́й  свои́хъ ѡ҆кропи́вшесѧ хрⷭ҇тꙋ̀ бл҃же́ннїи, сца́рствꙋете. 
И҆́же ме́ртвъ во́лею поло́жьсѧ во гро́бѣ, и҆ живꙋ́щыѧ  во гробѣ́хъ взыва́ѧй сп҃се, бл҃говолѝ, ꙗ҆̀же ѿ на́съ  прїѧ́лъ є҆сѝ, въ селе́нїихъ првⷣныхъ твои́хъ си̑мъ  водворѧ́тисѧ. 
Сла́ва: Бл҃гоꙋтро́бїемъ бж҃е́ственныѧ твоеѧ̀ влⷣко,  и҆ соесте́ственнѣ разꙋмѣва́емыѧ бл҃гости, оу҆моле́нъ  быва́ѧ, грѣхѡ́въ разрѣше́нїе пода́въ рабѡ́мъ твои̑мъ  сп҃се, оу҆поко́й. 
И҆ ны́нѣ: Вопло́щьсѧ и҆з̾ чре́ва твоегѡ̀, и҆ бы́въ  человѣ́къ, и҆́же и҆зрѧ́днѣ сы́й є҆ди́нъ  чл҃вѣколю́бецъ, сп҃са́етъ человѣ́ка ѿ вра́тъ  сме́ртныхъ, бг҃ома́ти пречⷭ҇таѧ є҆ди́на всепѣ́таѧ. 
Пѣ́снь д҃ 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Преше́дше по́прище мꙋче́нїѧ, теплото́ю дх҃о́вною  страда́льцы бг҃обл҃же́ннїи, веще́ственнꙋю пре́лесть  попали́сте. 
Прпⷣбныѧ твоѧ̑ гдⷭ҇и, и҆ ст҃и́тели свѣ́тлѡ  просла́вилъ є҆сѝ: тѣ́хъ бж҃е́ственными мольба́ми,  прича́стника мѧ̀ сла́вы твоеѧ̀ сотворѝ. 
Є҆́же бж҃е́ственнагѡ дх҃а вдохнове́нїе, прⷪ҇ро́ки  просвѣти́вшее, жена́мъ крѣ́пость дарова̀, врагѡ́въ  погꙋблѧ́ти шата̑нїѧ. 
Сла́ва: Сликовствова́ти сподо́би со всѣ́ми ст҃ы́ми,  ꙗ҆̀же преста́вилъ є҆сѝ пребл҃гі́й рабы̑ твоѧ̑, въ  селе́нїихъ ст҃ы́хъ твои́хъ, оу҆моле́нъ быва́ѧй. 
И҆ ны́нѣ: Зако́на бж҃е́ственнагѡ пода́телѧ,  є҆стества̀ зако́на вы́ше родила̀ є҆сѝ, возсозида́юща  всенепоро́чнаѧ, человѣ́ческое є҆стество̀ попо́лзшеесѧ. 
И҆́нъ 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Да твоеѧ̀ влⷣко сла́вы оу҆́зрѧтъ, и҆ свѣ́тлость  твою̀ свѣтода́тельнꙋю на нб҃сѣ́хъ полꙋча́тъ свѣ́тлѡ,  всѧ́къ ви́дъ мꙋче́нїй носи́ти претерпѣ́ша, мч҃нцы  бж҃е́ственнїи, тебѣ̀ хрⷭ҇тѐ пою́ще: си́лѣ твое́й  сла́ва чл҃вѣколю́бче. 
Мнѡ́ги ѻ҆би́тєли оу҆ тебѐ сп҃се сꙋ́ть, по  достоѧ́нїю всѣ̑мъ раздѣлѧ́емы, по мѣ́рѣ  добродѣ́телей: ты̑ѧ оу҆́бѡ ще́дре и҆спо́лнити си́хъ  сподо́би, ꙗ҆̀же вѣ́рою преста́вльшыѧсѧ, бл҃гоче́стнѡ  тебѣ̀ вопїю́щыѧ: си́лѣ твое́й сла́ва чл҃вѣколю́бче. 
Сла́ва: Ра́венъ на́мъ человѣ́къ ꙗ҆ви́лсѧ є҆сѝ,  безсме́ртне, всѣ̑мъ ра́внѡ сме́рть претерпѣ́лъ є҆сѝ,  и҆ жи́зни показа́лъ є҆сѝ пꙋ́ть: є҆ѧ́же преста́вльшыѧсѧ  сподо́би ꙗ҆́кѡ чл҃вѣколю́бецъ, проще́нїе согрѣше́нїй  ꙗ҆́кѡ влⷣка подава́ѧ, и҆ свѣ́та прича́стїе да́рꙋй. 
И҆ ны́нѣ: Ты̀ вѣ́рныхъ похвала̀ є҆сѝ  безневѣ́стнаѧ, ты̀ предста́тельница, и҆ ты̀ прибѣ́жище  хрⷭ҇тїа́нъ: стѣна̀ и҆ приста́нище, къ сн҃ꙋ твоемꙋ̀  мольбы̑ но́сиши всенепоро́чнаѧ, и҆ сп҃са́еши ѿ бѣ́дъ,  и҆̀же вѣ́рою и҆ любо́вїю бцⷣꙋ чⷭ҇тꙋю тѧ̀ вѣ́дꙋщыѧ. 
Пѣ́снь є҃ 
І҆рмо́съ: Просвѣтѝ на́съ повелѣ́нїи твои́ми гдⷭ҇и,  и҆ мы́шцею твое́ю высо́кою тво́й ми́ръ пода́ждь на́мъ,  чл҃вѣколю́бче. 
Претерпѣ́ша ꙗ҆́звы плотскі̑ѧ бж҃е́ственнїи мч҃нцы,  и҆ сегѡ̀ ра́ди ꙗ҆́звы на́шѧ при́снѡ и҆сцѣлѧ́ютъ,  оу҆ѧзвлѧ́юще де́мѡны. 
Ст҃і́и бж҃їи ст҃и́тели, моли́те со всѣ́ми прпⷣбными  хрⷭ҇та̀, грѣхѡ́въ ѡ҆ставле́нїе дарова́ти на́мъ. 
Пло́ть ра́нами и҆ ѡ҆бꙋче́нїемъ и҆знꙋри́вше, жєны̀  прпⷣбныѧ чл҃вѣколю́бче, въ наде́ждахъ бл҃ги́хъ  сподо́бишасѧ. 
Сла́ва: Сме́рть погꙋби́въ, сме́ртїю твое́ю  безсме́ртне, оу҆ме́ршыѧ въ наде́жди и҆ жи́зни, вѣ̑рныѧ  твоѧ̑ рабы̑ ꙗ҆́кѡ чл҃вѣколю́бецъ оу҆поко́й. 
Бг҃оро́диченъ: Оу҆праздни́ла є҆сѝ чⷭ҇таѧ  пра́ѻтєцъ ѡ҆сꙋжде́нїе, всѣ́хъ ѡ҆правда́вшаго пло́тїю  ро́ждши і҆и҃са є҆ди́наго гдⷭ҇а. 
И҆́нъ 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Несказа́нныѧ твоеѧ̀ сла́вы, и҆ є҆́же па́че сло́ва  твоегѡ̀ бл҃же́нства, въ селе́нїихъ ст҃ы́хъ, и҆дѣ́же  гла́съ красе́нъ пра́зднꙋющихъ, преста́влєнныѧ къ  безстра́стнѣй жи́зни оу҆ще́дривъ, сподо́би є҆ди́не  чл҃вѣколю́бче. 
И҆дѣ́же чи́ни а҆́гг҃льстїи, и҆дѣ́же пра́ведныхъ  собо́ри ра́дꙋютсѧ, а҆враа́ма въ нѣ́дрѣхъ вселѝ сп҃се  рабы̑ твоѧ̑, и҆ со дерзнове́нїемъ стра́шномꙋ и҆  бж҃е́ственномꙋ прⷭ҇то́лꙋ предста́ти бл҃говолѝ  бл҃гоꙋтро́бне. 
Сла́ва: Ѡ҆чище́нїе на́мъ ꙗ҆ви́лсѧ є҆сѝ, пра́вда же  и҆ и҆збавле́нїе, и҆ ꙗ҆́звою твое́ю на́шѧ не́мѡщи  оу҆врачева́лъ є҆сѝ. ты̀ оу҆́бѡ ще́дре, ꙗ҆́кѡ бл҃гъ,  преста́вльшыѧсѧ въ сла́дости ра́йстѣй оу҆чинѝ. 
И҆ ны́нѣ: Млⷭ҇тивнѡ млⷭ҇тиве, чл҃вѣ́чества мѣ́рꙋ  воспрїѧ́лъ є҆сѝ, и҆́же бж҃е́ственныѧ сла́вы превы́шшими  оу҆краша́ѧй возвыше́ньми, ѿ дв҃и́ческихъ ложе́снъ  пло́ть прїе́мъ ѡ҆дꙋшевле́нꙋ, слове́снꙋ, є҆́юже сме́рть  погꙋби́лъ є҆сѝ. 
Пѣ́снь ѕ҃ 
І҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е сп҃се́нїѧ  моегѡ̀. 
Гное́нїи ва́шими чⷭ҇тны́ми дꙋ́шъ и҆сцѣлѧ́ете недꙋ́ги  ст҃і́и мч҃нцы, и҆ согни̑тїѧ тѣле́съ при́снѡ ѿе́млете,  оу҆ѧзвлѧ́юще лꙋка́выхъ де́мѡновъ мно́жество. 
Прпⷣбныхъ ли́къ, ст҃и́телей же сосло́вїе, и҆ же́нъ  сщ҃е́нныхъ бж҃е́ственное сочета́нїе, тве́рдѡ  страда́льчествовавше, на нб҃сѣ́хъ наслаждє́нїѧ  наслѣ́доваша. 
Оу҆мертви́вше пѡ́стницы пло́ть, живо́тъ оу҆лꙋчи́сте:  па́сше же до́брѣ хрⷭ҇то́во ста́до, ст҃и́телїе  премꙋ́дрїи, безсме́ртныѧ сла́вы по кончи́нѣ  сподо́бистесѧ. 
Сла́ва: Живы́хъ сло́ве живо́тъ, и҆ оу҆ме́ршихъ поко́й  сы́й, ꙗ҆̀же ѿ на́съ бж҃е́ственнымъ твои́мъ  манове́нїемъ, преста́влєныѧ рабы̑ твоѧ̑, а҆враа́ма въ  нѣ́дра оу҆го́дника твоегѡ̀ вселѝ. 
Бг҃оро́диченъ: Всели́сѧ въ тѧ̀ чⷭ҇таѧ, ѻ҆́ч҃ее  сїѧ́нїе, и҆ невеще́ственными зарѧ́ми своегѡ̀ бж҃ества̀,  тьмꙋ̀ разрꙋшѝ многобо́жїѧ, и҆ мі́ръ просвѣтѝ. 
И҆́нъ І҆рмо́съ то́йже. 
Мч҃нцы твоѝ сп҃се, мнѡ́гїѧ мꙋ̑ки претерпѣ́ша,  любо́вїю твое́ю дꙋша́ми оу҆ѧзви́вшесѧ ст҃і́и, твоеѧ̀  жела́юще присносꙋ́щныѧ сла́вы, и҆ сла́дкагѡ твоегѡ̀  прича́стїѧ. 
Чре́во врага̀ сме́ртїю растерза́лъ є҆сѝ сп҃се, и҆  всѧ̑ ꙗ҆̀же въ не́мъ ю҆́зники воскрⷭ҇и́лъ є҆сѝ, живо́тъ  дарова́вый: є҆гѡ́же преста́влєныѧ бл҃годѣ́телю,  сподо́би. 
Сла́ва: Сле́зъ и҆ воздыха́нїѧ сꙋ́щыѧ во а҆́дѣ рабы̑  твоѧ̑ свободѝ сп҃се: ꙗ҆́кѡ є҆ди́нъ бо бл҃гоꙋтро́бенъ,  ѿѧ́лъ є҆сѝ всѧ́кꙋ сле́зꙋ ѿ всѧ́кагѡ лица̀, вѣ́рнѡ  бл҃гословѧ́щихъ тѧ̀. 
И҆ ны́нѣ: И҆́же є҆стество́мъ содѣ́тель,  содѣ́тельствꙋетсѧ въ ложесна́хъ твои́хъ, по́лный ꙗ҆́кѡ  бг҃ъ, и҆стощава́етсѧ всенепоро́чнаѧ: є҆ди́нъ  безсме́ртный, за всѣ́хъ сп҃се́нїе оу҆мира́етъ сме́ртїю. 
Конда́къ, гла́съ и҃: Со ст҃ы́ми оу҆поко́й хрⷭ҇тѐ  дꙋ́шы ра̑бъ твои́хъ, и҆дѣ́же нѣ́сть болѣ́знь, ни  печа́ль, ни воздыха́нїе, но жи́знь безконе́чнаѧ. 
І҆́косъ: Са́мъ є҆ди́нъ є҆сѝ безсме́ртный,  сотвори́вый и҆ созда́вый человѣ́ка: земні́и оу҆́бѡ ѿ  землѝ созда́хомсѧ, и҆ въ зе́млю тꙋ́южде по́йдемъ,  ꙗ҆́коже повелѣ́лъ є҆сѝ, созда́вый мѧ̀, и҆ рекі́й мѝ:  ꙗ҆́кѡ землѧ̀ є҆сѝ, и҆ въ зе́млю ѿи́деши, а҆́може  всѝ человѣ́цы по́йдемъ, надгро́бное рыда́нїе творѧ́ще  пѣ́снь, а҆ллилꙋ́їа. 
Пѣ́снь з҃ 
І҆рмо́съ: Ѻ҆́троцы бг҃очести́вїи въ вавѷлѡ́нѣ  ѡ҆́бразꙋ злато́мꙋ не поклони́шасѧ, но посредѣ̀ пе́щи  ѻ҆́гненныѧ ѡ҆роша́еми пѣ́снь воспѣва́хꙋ, глаго́люще:  превозноси́мый ѻ҆тцє́въ и҆ на́съ бж҃е, бл҃гослове́нъ  є҆сѝ. 
Разрꙋши́вше ѡ҆пло́тъ ѕлоче́стїѧ вѧза́ньми сщ҃е́нными  ва́шими всехва́льнїи, мои́хъ согрѣше́нїй бре́мѧ  расточи́те, и҆ вопїю́ща мч҃нцы сп҃си́те: бл҃гослове́нъ  бг҃ъ ѻ҆тє́цъ на́шихъ. 
Тꙋ́чами сщ҃е́нныхъ ва́шихъ крове́й, є҆ресе́й ѻ҆́гнь  оу҆гаси́сте: и҆ пла́менемъ ст҃и́телїе премꙋ́дрїи  попали́сте нече́стїѧ пре́лести пле́велы, и҆ вѣ́рныхъ  дꙋ́шы просвѣти́сте. 
Пѡ́стницы воздержа́нїемъ плѡ́ти оу҆мертви́вше,  живꙋ́тъ по сме́рти: прⷪ҇рѡ́къ же првⷣныхъ ли́къ, и҆  сочета́нїе же́нское страда́льчествовавшее просла́висѧ.  тѣ́хъ мл҃твами хрⷭ҇тѐ, ѿ бѣ́дъ и҆зба́ви на́съ. 
Сла́ва: Всѣ́хъ въ наде́жди жи́зни оу҆со́пшихъ дꙋ́шы  хрⷭ҇тѐ, оу҆поко́й, презира́ѧй ꙗ҆̀же въ житїѝ тѣ́хъ  согрѣшє́нїѧ, за мно́гое бл҃гоꙋтро́бїе твоѐ,  бл҃гоꙋтро́бне є҆ди́не сп҃се, ѻ҆тцє́въ бж҃е  бл҃гослове́нъ є҆сѝ. 
Бг҃оро́диченъ: Всѧ̀ ꙗ҆́кѡ чⷭ҇таѧ воспрїѧ́ла є҆сѝ во  оу҆тро́бꙋ сло́во воплоща́емо: того̀ молѝ пречⷭ҇таѧ,  прегрѣше́нїй ѡ҆чи́стити мѧ̀ дꙋшѝ и҆ тѣ́ла, къ тебѣ̀  чи́стою вѣ́рою притека́ющаго. 
И҆́нъ 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша.  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Всѐ жела́нїе мч҃нкѡвъ простре́сѧ ко є҆ди́номꙋ  влⷣцѣ, любо́вїю томꙋ̀ соединѧ́емое, и҆ пою́щее:  бл҃гослове́нъ є҆сѝ гдⷭ҇и бж҃е во вѣ́ки. 
Подае́ши вѣ́рою преста́вльшымсѧ свѣ́тлость  бж҃е́ственнагѡ црⷭ҇твїѧ, нетлѣ́нїѧ ѻ҆де́ждꙋ да́рꙋѧй  вопїю́щымъ: бл҃гослове́нъ є҆сѝ гдⷭ҇и бж҃е во вѣ́ки. 
Сла́ва: И҆спо́лни ра́дости и҆ весе́лїѧ, ꙗ҆̀же  преста́вилъ є҆сѝ рабы̑ твоѧ̑ ще́дре, сподо́бивый и҆́хъ  взыва́ти тебѣ̀ и҆ пѣ́ти: бл҃гослове́нъ є҆сѝ гдⷭ҇и  бж҃е во вѣ́ки. 
И҆ ны́нѣ: Разрѣша́ѧ є҆́ѵинꙋ клѧ́твꙋ, въ  пренепоро́чнꙋю всели́лсѧ є҆сѝ дв҃ꙋ, бл҃гослове́нїѧ  и҆сто́чникъ и҆сточа́ѧ вопїю́щымъ: бл҃гослове́нъ пречⷭ҇таѧ  пло́дъ твоегѡ̀ чре́ва. 
Пѣ́снь и҃ 
І҆рмо́съ: Бг҃оглаго́ливїи ѻ҆́троцы въ пещѝ со  ѻ҆гне́мъ пла́мень попира́юще поѧ́хꙋ: бл҃гослови́те  дѣла̀ гдⷭ҇нѧ гдⷭ҇а. 
Хра́мы і҆́дѡльскїѧ низложи́сте страда́льчествꙋюще, и҆  себѐ трⷪ҇цы бж҃е́ствєнныѧ хра́мы созда́сте,  стрⷭ҇тоте́рпцы гдⷭ҇ни а҆́гг҃лѡмъ собесѣ̑дницы. 
Сщ҃е́нницы твоѝ хрⷭ҇тѐ, въ пра́вдꙋ ѡ҆бле́кшесѧ  прпⷣбнѡ съ сꙋ́щими ѿ вѣ́ка ны́нѣ ра́дꙋютсѧ, твою̀  добро́тꙋ зрѧ́ще бж҃е́ственнꙋю ꙗ҆снѣ́йше. 
Сщ҃е́ннѣйшихъ мл҃твами прⷪ҇рѡ́къ твои́хъ, и҆ же́нъ  присносла́вныхъ, сꙋ́щихъ ѿ вѣ́ка првⷣныхъ, млⷭ҇ти  твоѧ̑ сло́ве мі́рꙋ твоемꙋ̀ да́рꙋй. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Правосꙋ́де, є҆гда̀ хо́щеши сꙋди́ти, ꙗ҆̀же ѿ на́съ  прїѧ́лъ є҆сѝ, неѡсꙋжде́ны соблюдѝ, презрѣ́въ тѣ́хъ  согрѣшє́нїѧ влⷣко. 
Бг҃оро́диченъ: Ꙗ҆́вльшисѧ дв҃о, дꙋшѝ моеѧ̀  темнѣ́йшыѧ ѻ҆́блаки просвѣще́нїемъ твои́мъ ѿженѝ,  пра́вды сл҃нца ро́ждшаѧ. 
И҆́нъ 
І҆рмо́съ: Мꙋсїкі̑йскимъ ѻ҆рга́нѡмъ согласꙋ́ющымъ, и҆  лю́демъ безчи́слєннымъ покланѧ́ющымсѧ ѡ҆́бразꙋ въ  деи́рѣ, трѝ ѻ҆́троцы не повинꙋ́вшесѧ, гдⷭ҇а  воспѣва́хꙋ, и҆ славосло́влѧхꙋ во всѧ̑ вѣ́ки. 
Землены̑ѧ по́двиги проше́дше, нбⷭ҇ныѧ прїѧ́ша вѣнцы̀  мч҃нцы и҆́стиннїи, вопїю́ще тѝ непреста́ннѡ: гдⷭ҇а  по́йте, и҆ превозноси́те во всѧ̑ вѣ́ки. 
Соше́дъ въ ро́въ преиспо́днѣйшїй, и҆̀же во гробѣ́хъ  живꙋ́щыѧ воскр҃си́лъ є҆сѝ живонача́льною дла́нїю, и҆  по́далъ є҆сѝ рабѡ́мъ твои̑мъ, вѣ́рою пре́жде  оу҆со́пшымъ поко́й ще́дре. 
Сла́ва: Ꙗ҆́кѡ и҆сто́чникъ жи́зни присносꙋ́щныѧ,  ꙗ҆́кѡ сла́дости сы́й пото́къ, рабы̑ твоѧ̑ бл҃гоче́стнѡ  къ тебѣ̀ преста́влєныѧ сподо́би пѣ́ти, и҆  славосло́вити тѧ̀ во всѧ̑ вѣ́ки. 
И҆ ны́нѣ: Мр҃і́е дв҃о бцⷣе, ꙗ҆́же бг҃а сп҃са  человѣ́кѡмъ ро́ждшаѧ тѣле́снѡ, сп҃са́й вѣ́рою пою́щыѧ  твоѐ ржⷭ҇тво̀, и҆ превозносѧ́щыѧ во всѧ̑ вѣ́ки. 
Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а: 
Пѣ́снь ѳ҃ 
І҆рмо́съ: Тѧ̀ неискꙋсобра́чнꙋю мт҃рь бг҃а вы́шнѧгѡ,  тѧ̀ па́че оу҆ма̀ ро́ждшꙋю сло́вомъ вои́стиннꙋ бг҃а,  вы́шшꙋю пречⷭ҇тыхъ си́лъ, немо́лчными славословле́нїи  велича́емъ. 
Стоѧ́хꙋ мч҃нцы пред̾ непра́ведными сꙋди́щи, всю̀  непра́вдꙋ бл҃года́тїю хрⷭ҇то́вою ѡ҆сꙋди́вше, и҆ ꙗ҆̀же  ѿ ни́хъ держи̑мыѧ и҆з̾е́млюще, и҆ вѣнцы̀ пра́вды  прїе́млюще. 
Ꙗ҆ви́стесѧ ꙗ҆́коже корми̑ла цр҃кве, кора́бль ве́сь  бл҃гоче́стнѡ напра́вивше бж҃їихъ за́повѣдей, всѝ  первосщ҃еннонача́льницы и҆ па́стырїе бл҃же́ннїи: сегѡ̀  ра́ди ꙗ҆́кѡ ѡ҆корми́тели ва́съ чти́мъ. 
Собо́ръ мо́литъ тѧ̀ гдⷭ҇и прⷪ҇рѡ́къ, и҆ прпⷣбныхъ,  сосло́вїе же́нъ страда́льчествовавшихъ свѣтлѣ́йше, и҆  возсїѧ́вшихъ во ѡ҆бꙋче́нїи чл҃вѣколю́бче, мо́литъ тѧ̀,  щедрѡ́ты твоѧ̑ на́мъ да́рꙋй. 
Сла́ва: Є҆ѧ́же сподо́бишасѧ че́сти и҆ сла́вы вѣ́чныѧ  всѝ ст҃і́и хрⷭ҇тѡ́вы: ꙗ҆̀же вѣ́рнѡ ѿше́дшыѧ житїѧ̀  сꙋ́етнагѡ, причасти́тисѧ рабы̑ твоѧ̑ сподо́би, млⷭ҇тиве,  мл҃твами ст҃ы́хъ твои́хъ. 
Бг҃оро́диченъ: Носѧ́щи и҆сполне́нїе бл҃ги́хъ во  ѡ҆б̾ѧ́тїихъ всенепоро́чнаѧ, и҆спо́лни на́съ мольбы̑  ра̑бъ твои́хъ: и҆ ꙗ҆̀же къ бг҃ꙋ шє́ствїѧ на̑ша  и҆спра́ви, добродѣ́тельнѣ оу҆крѣплѧ́ющи  жи́тельствовати. 
И҆́нъ 
І҆рмо́съ: Оу҆страши́сѧ всѧ́къ слꙋ́хъ неизрече́нна  бж҃їѧ снизхожде́нїѧ, ꙗ҆́кѡ вы́шшїй во́лею сни́де да́же  и҆ до пло́ти, ѿ дв҃и́ческагѡ чре́ва бы́въ человѣ́къ.  тѣ́мже пречⷭ҇тꙋю бцⷣꙋ вѣ́рнїи велича́емъ. 
И҆мꙋ́ще мч҃нцы хрⷭ҇тѡ́вы непобѣди́мꙋю крѣ́пость, и҆  неѡдолѣ́емꙋю, оу҆ничижи́сте мꙋчи́телей безбо́жное  велѣ́нїе, и҆ црⷭ҇твїѧ нбⷭ҇нагѡ ꙗ҆́вѣ сподо́бистесѧ,  просвѣща́еми трⷪ҇чными зарѧ́ми достохва́льнїи. 
Разрꙋши́сѧ а҆́дъ го́рькїй, разрꙋши́вшꙋ тѝ є҆го̀  чл҃вѣколю́бче, и҆ воскр҃си́вшꙋ ꙗ҆̀же ѿ вѣ́ка та́мѡ  спѧ́щыѧ: но и҆ ны́нѣ ꙗ҆́кѡ бл҃гъ преше́дшыѧ къ тебѣ̀  бл҃гоꙋтро́бне, невече́рнѧгѡ свѣ́та твоегѡ̀ сподо́би. 
Сла́ва: Ве́сь є҆сѝ сп҃се сла́дость: ве́сь є҆сѝ  жела́нїе, и҆ любо́вь вои́стиннꙋ ненасы́тнаѧ: ве́сь є҆сѝ  добро́та несказа́ннаѧ: преста́вльшыѧсѧ оу҆́бѡ къ тебѣ̀,  твоеѧ̀ красоты̀ наслажда́тисѧ бл҃говолѝ, и҆  бж҃е́ственныѧ добро́ты твоеѧ̀ сподо́би. 
И҆ ны́нѣ: Сп҃си́ мѧ мт҃и бж҃їѧ, ро́ждшаѧ хрⷭ҇та̀  сп҃са моего̀, бг҃а и҆ человѣ́ка, сꙋгꙋ́ба є҆стество́мъ,  не ѵ҆поста́сїю: є҆диноро́дна оу҆́бѡ ѿ ѻ҆ц҃а̀, и҆з̾  тебе́ же перворо́дна всеѧ̀ тва́ри: є҆го́же въ сꙋгꙋ́бомъ  є҆стествѣ̀ велича́емъ. 
Та́же, Досто́йно є҆́сть: є҆ктенїа̀, и҆ свѣти́ленъ,  и҆ ѱалмы̀ ѻ҆бы̑чныѧ. 
На хвали́техъ стїхи̑ры мч҃нчны, гла́съ и҃: 
Вельмѝ подвиза́стесѧ ст҃і́и, мꙋ̑ки беззако́нныхъ  претерпѣ́сте до́блественнѣ, и҆ хрⷭ҇та̀ и҆сповѣ́давше  пред̾ царѝ: и҆ па́ки преста́вльшесѧ ѿ житїѧ̀, си̑лы  дѣ́йствꙋете въ мі́рѣ: и҆ немѡщны́ѧ и҆сцѣлѧ́ете ѿ  страсте́й и҆́хъ ст҃і́и, молѧ́ще сп҃сти́сѧ дꙋша́мъ  на́шымъ. 
Мч҃нцы хрⷭ҇тѡ́вы непобѣди́мїи, побѣди́вше пре́лесть  си́лою кре́стною, наслажда́етесѧ бл҃года́ти вѣ́чныѧ  жи́зни: мꙋчи́телей преще́нїѧ не оу҆боѧ́стесѧ, мꙋ́ками  оу҆ранѧ́еми весели́стесѧ: и҆ ны́нѣ крѡ́ви ва́шѧ бы́ша  и҆сцѣлє́нїѧ дꙋша́мъ на́шымъ, моли́те сп҃сти́сѧ дꙋша́мъ  на́шымъ. 
Во бронѧ̀ вѣ́ры ѡ҆бо́лкшесѧ до́брѣ, и҆ ѡ҆́бразомъ  кре́стнымъ воѡрꙋжи́вше себѐ, во́ини бл҃гомо́щнїи  ꙗ҆ви́стесѧ: мꙋчи́телємъ мꙋ́жески проти́вистесѧ, и҆  дїа́волю пре́лесть низложи́сте, побѣ́дницы бы́вше,  вѣнцє́въ сподо́бистесѧ, молѧ́щесѧ при́снѡ ѡ҆ на́съ, во  є҆́же сп҃сти́сѧ на́мъ. 
Поко́инъ: Безмѣ́рна є҆́сть блꙋ́днѡ живꙋ́щымъ мꙋ́ка,  скре́жетъ зꙋбѡ́въ, и҆ пла́чь неꙋтѣ́шимый, гее́нна  ѻ҆́гненнаѧ, и҆ тма̀ кромѣ́шнаѧ, и҆ че́рвь неꙋсыпа́емый,  сле́зы недѣйстви́тельны, и҆ сꙋ́дъ немлⷭ҇тивый. сегѡ̀  ра́ди пре́жде конца̀ возопїи́мъ, глаго́люще: влⷣко  хрⷭ҇тѐ, ꙗ҆̀же и҆збра́лъ є҆сѝ, со и҆збра́нными твои́ми  оу҆поко́й. 
Сла́ва, и҆ ны́нѣ, бг҃оро́диченъ: А҆́зъ, дв҃о ст҃а́ѧ  бцⷣе, къ покро́вꙋ твоемꙋ̀ прибѣга́ю, вѣ́мъ, ꙗ҆́кѡ  ѡ҆брѧ́щꙋ тобо́ю сп҃се́нїе: мо́жеши бо чⷭ҇таѧ, помощѝ  мнѣ̀. 
На стїхо́внѣ стїхи̑ры поко́йны, гла́съ и҃: 
Подо́бенъ: Ѽ пресла́внагѡ чꙋдесѐ! 
Црⷭ҇кое мѝ подписа́въ свобожде́нїе, ша́ры  червле́ными, пе́рсты твоѧ̑ ѡ҆кровави́въ влⷣко, и҆  ѡ҆багри́въ твое́ю кро́вїю. тѣ́мже тѧ̀ вѣ́рою мо́лимъ:  съ перворо́дными твои́ми причтѝ, и҆ пра́ведныхъ твои́хъ  ра́дости сподо́би оу҆лꙋчи́ти, преше́дшыѧ къ тебѣ̀  бл҃гоꙋтро́бномꙋ. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и. 
Сщ҃е́нствовавъ ꙗ҆́кѡ человѣ́къ, закла́нъ бы́въ  ꙗ҆́кѡ а҆́гнецъ, приноше́нїе приноси́лсѧ є҆сѝ ѻ҆ц҃ꙋ̀,  человѣ́ка ѿ тлѝ и҆з̾има́ѧ: преста́вльшыѧсѧ оу҆́бѡ  ꙗ҆́кѡ чл҃вѣколю́бецъ, въ живꙋ́щихъ странѣ̀ оу҆чинѝ,  и҆дѣ́же пото́цы сла́дости пролива́ютсѧ, и҆дѣ́же  и҆сто́чницы присносꙋ́щества и҆стека́ютъ. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Глꙋбино́ю мꙋ́дрости неизрече́нныѧ твоеѧ̀  предѣлополага́еши живо́тъ, и҆ прови́диши бꙋ̑дꙋщаѧ, и҆ къ  жи́зни дрꙋго́й преселѧ́еши рабы̑ твоѧ̑, ꙗ҆̀же прїѧ́лъ  є҆сѝ оу҆̀бо, оу҆чинѝ на вода́хъ оу҆покое́нїѧ, во  свѣ́тлости ст҃ы́хъ, гдⷭ҇и, и҆дѣ́же гла́съ ра́дованїѧ и҆  хвале́нїѧ. 
Сті́хъ: И҆ па́мѧть и҆́хъ въ ро́дъ и҆ ро́дъ. 
Сло́во сы́й неви́димый, є҆динора́сленный ѻ҆ц҃ꙋ̀ и҆  дх҃ꙋ созра́чный, менѐ ра́ди человѣ́ка пло́тїю ꙗ҆ви́лсѧ  є҆сѝ: ꙗ҆́кѡ млⷭ҇тивъ оу҆́бѡ и҆ чл҃вѣколю́бецъ,  ꙗ҆̀же ѿ житїѧ̀ преше́дшыѧ, бл҃голѣ́пїѧ твоегѡ̀ и҆  красоты̀ добро́тами, тѣ́хъ просвѣтѝ  живонача́льнѣйшїй. 
Сла́ва, и҆ ны́нѣ, бг҃оро́диченъ: Ꙗ҆́кѡ заче́нши  безнача́льное сло́во бг҃а ѻ҆ц҃а̀, мт҃рнимъ твои́мъ  дерзнове́нїемъ прилѣ́жнѡ молѝ, бг҃ороди́тельнице,  оу҆чини́ти рабы̑ твоѧ̑, и҆дѣ́же ликова́нїе првⷣныхъ  непреста́нное веселѧ́щихсѧ и҆ хва́лѧщихъ тѧ̀, и҆дѣ́же  свѣ́тлость вѣ́чнꙋющаѧ, и҆ сла́дкїй гла́съ  пра́зднꙋющагѡ. 
Тропа́рь, є҆ктенїа̀ и҆ ѿпꙋ́стъ. 
Въ сꙋббѡ́тꙋ на лїтꙋргі́и бл҃жє́нна, гла́съ и҃: 
Помѧнѝ на́съ хрⷭ҇тѐ сп҃се мі́ра, ꙗ҆́коже  разбо́йника помѧнꙋ́лъ є҆сѝ на дре́вѣ: и҆ сподо́би  всѣ́хъ є҆ди́не ще́дре, нбⷭ҇нагѡ црⷭ҇твїѧ твоегѡ̀. 
Всѣ̑мъ болѣ́знемъ крѣ́пкѡ прїѡбща́ющесѧ, ꙗ҆́звами  ва́шими ст҃ы́ми стрⷭ҇тоте́рпцы, оу҆ѧзви́сте всѧ̑ тмы̑  бѣсѡ́въ, бж҃е́ственною бл҃года́тїю. 
Прпⷣбнїи хрⷭ҇тѡ́вы, и҆ бж҃е́ственнїи ст҃и́телїе,  собо́ръ прⷪ҇ро́ческїй, и҆ всѣ́хъ ст҃ы́хъ првⷣныхъ,  нбⷭ҇ное полꙋчи́ша наслѣ́дїе: и҆̀хже по достоѧ́нїю да  оу҆бл҃жи́мъ. 
Всѣ́хъ вѣ́рнѡ ѿ житїѧ̀ преста́вленныхъ оу҆чинѝ  бж҃е, въ страна́хъ пра́ведныхъ: и҆ раѧ̀ покажѝ  наслѣ́дники, бг҃олѣ́пнѡ пѣсносло́вѧщихъ тѧ̀. 
Сла́ва: Пѣ́нїе тѝ трⷪ҇це, приношꙋ̀ коне́чное: и҆̀хже  ѿ землѝ преста́вила є҆сѝ въ вѣ́рѣ, ст҃ы́хъ  сподо́би селе́нїѧ, и҆ менѐ блꙋ́днаго поми́лꙋй. 
И҆ ны́нѣ, бг҃оро́диченъ: Всѣ́хъ до́брыхъ  и҆сполне́нїе ро́ждши, и҆спо́лни на̑ша, дв҃о, молє́нїѧ.  согрѣше́нїй на́мъ ѡ҆ставле́нїѧ просѧ́щи, и҆  просвѣще́нїѧ и҆ ве́лїѧ млⷭ҇ти. 
Коне́цъ ѻ҆смо́мꙋ гла́сꙋ. 


По всѧ̑ воскрⷭ҇нїѧ, а҆по́столъ къ корі́нѳѧнѡмъ,  зача́ло рн҃и. 
Бра́тїе, сказꙋ́ю ва́мъ бл҃говѣствова́нїе, є҆́же  бл҃говѣсти́хъ ва́мъ, є҆́же и҆ прїѧ́сте, въ не́мже и҆  стоитѐ, И҆́мже и҆ сп҃са́етесѧ, ка́цѣмъ сло́вомъ  бл҃говѣсти́хъ ва́мъ, а҆́ще содержитѐ, ра́звѣ а҆́ще не  всꙋ́е вѣ́ровасте. Преда́хъ бо ва́мъ и҆спе́рва, є҆́же и҆  прїѧ́хъ, ꙗ҆́кѡ хрⷭ҇то́съ оу҆́мре грѣ̑хъ на́шихъ ра́ди  по писа́нїємъ. И҆ ꙗ҆́кѡ погребе́нъ бы́сть, и҆ ꙗ҆́кѡ  воста̀ въ тре́тїй де́нь, по писа́нїємъ. И҆ ꙗ҆́кѡ  ꙗ҆ви́сѧ ки́фѣ, та́же є҆динона́десѧтимъ. Пото́мъ же  ꙗ҆ви́сѧ бо́лѣ пѧтѝ сѡ́тъ бра́тїѧмъ є҆ди́ною, ѿ  ни́хже мно́жайшїи пребыва́ютъ досе́лѣ, нѣ́цыи же и҆  почи́ша. Пото́мъ же ꙗ҆ви́сѧ і҆а́кѡвꙋ: та́же а҆пⷭ҇лѡмъ  всѣ̑мъ. Послѣди́ же всѣ́хъ, ꙗ҆́кѡ нѣ́коемꙋ  и҆́звергꙋ, ꙗ҆ви́сѧ и҆ мнѣ̀. а҆́зъ бо є҆́смь мні́й  а҆пⷭ҇лѡвъ, и҆́же нѣ́смь досто́инъ нарещи́сѧ а҆пⷭ҇лъ,  занѐ гони́хъ цр҃ковь бж҃їю. Бл҃года́тїю же бж҃їею  є҆́смь є҆́же є҆́смь, и҆ бл҃года́ть є҆гѡ̀, ꙗ҆́же во  мнѣ̀, не тща̀ бы́сть, но па́че всѣ́хъ и҆́хъ  потрꙋди́хсѧ: не а҆́зъ же, но бл҃года́ть бж҃їѧ, ꙗ҆́же со  мно́ю. А҆́ще оу҆́бѡ а҆́зъ, а҆́ще ли ѻ҆нѝ, та́кѡ  проповѣ́дꙋемъ, и҆ та́кѡ вѣ́ровасте. 
По всѧ̑ воскресє́нїѧ, є҆ѵⷢ҇лїе ѿ матѳе́а, зача́ло  ѻ҃з. 
Речѐ гдⷭ҇ь при́тчꙋ сїю̀: оу҆подо́бисѧ црⷭ҇твїе  нбⷭ҇ное человѣ́кꙋ цр҃ю̀, и҆́же восхотѣ̀ стѧза́тисѧ ѡ҆  словесѝ съ рабы̑ свои́ми. Наче́ншꙋ же є҆мꙋ̀ стѧза́тисѧ,  приведо́ша є҆мꙋ̀ є҆ди́наго должника̀ тмо́ю тала̑нтъ. Не  и҆мꙋ́щꙋ же є҆мꙋ̀ возда́ти, повелѣ̀ и҆ гдⷭ҇ь є҆гѡ̀  прода́ти, и҆ женꙋ̀ є҆гѡ̀, и҆ ча̑да, и҆ всѧ̑ є҆ли̑ка  и҆мѣ́ѧше, и҆ ѿда́ти. Па́дъ оу҆́бѡ ра́бъ [то́й],  кла́нѧшесѧ є҆мꙋ̀, глаго́лѧ: гдⷭ҇и, потерпѝ на мнѣ̀, и҆  всѧ̑ тѝ возда́мъ. Милосе́рдовавъ же гдⷭ҇ь раба̀ того̀,  простѝ є҆го̀, и҆ до́лгъ ѿпꙋстѝ є҆мꙋ̀. И҆зше́дъ же  ра́бъ то́й, ѡ҆брѣ́те є҆ди́наго клеврє́тъ свои́хъ,  и҆́же [бѣ̀] до́лженъ є҆мꙋ̀ сто́мъ пѣ̑нѧзь, и҆ є҆́мъ  є҆го̀ давлѧ́ше, глаго́лѧ: ѿда́ждь мѝ, и҆́мже [мѝ]  є҆сѝ до́лженъ. Па́дъ оу҆́бѡ клевре́тъ є҆гѡ̀ на но́зѣ  є҆гѡ̀ молѧ́ше є҆го̀, глаго́лѧ: потерпѝ на мнѣ̀, и҆  всѧ̑ возда́мъ тѝ. Ѻ҆́нъ же не хотѧ́ше, но ве́дъ всадѝ  є҆го̀ въ темни́цꙋ, до́ндеже возда́стъ до́лжное.  Ви́дѣвше же клевре́ти є҆гѡ̀ бы̑вшаѧ, сжа́лиша сѝ  ѕѣлѡ̀, и҆ прише́дше сказа́ша господи́нꙋ своемꙋ̀ всѧ̑  бы̑вшаѧ. Тогда̀ призва́въ є҆го̀ господи́нъ є҆гѡ̀,  глаго́ла є҆мꙋ̀: ра́бе лꙋка́вый, ве́сь до́лгъ ѻ҆́нъ  ѿпꙋсти́хъ тебѣ̀, поне́же оу҆моли́ мѧ: Не подоба́ше ли  и҆ тебѣ̀ поми́ловати клевре́та твоего̀, ꙗ҆́коже и҆  а҆́зъ тѧ̀ поми́ловахъ; И҆ прогнѣ́вавсѧ гдⷭ҇ь є҆гѡ̀,  предадѐ є҆го̀ мꙋчи́телємъ, до́ндеже возда́стъ ве́сь  до́лгъ сво́й. Та́кѡ и҆ ѻ҆ц҃ъ мо́й нбⷭ҇ный сотвори́тъ  ва́мъ, а҆́ще не ѿпꙋститѐ ко́ждо бра́тꙋ своемꙋ̀ ѿ  серде́цъ ва́шихъ прегрѣшє́нїѧ и҆́хъ. 
Прокі́мены, и҆ а҆по́стѡлы, и҆ а҆ллилꙋїа́ре, и҆  є҆ѵⷢ҇лїа дневні́и. 
Въ понедѣ́льникъ прокі́менъ, гла́съ д҃: Творѧ́й  а҆́гг҃лы своѧ̑ дꙋ́хи, и҆ слꙋги̑ своѧ̑ пла́мень  ѻ҆́гненный. 
Сті́хъ: Бл҃гословѝ дꙋшѐ моѧ̀ гдⷭ҇а. 
А҆пⷭ҇лъ къ є҆вре́ѡмъ, зача́ло т҃є. 
Бра́тїе, а҆́ще глаго́ланное а҆́гг҃лы сло́во бы́сть  и҆звѣ́стно, и҆ всѧ́ко престꙋпле́нїе и҆ ѡ҆слꙋша́нїе  пра́ведное прїѧ́тъ мздовоздаѧ́нїе: Ка́кѡ мы̀ оу҆бѣжи́мъ  ѡ҆ толи́цѣмъ неради́вше сп҃се́нїи;є҆́же зача́ло  прїе́мше глаго́латисѧ ѿ гдⷭ҇а, слы́шавшими въ на́съ  и҆звѣсти́сѧ: Сосвидѣ́тельствꙋющꙋ бг҃ꙋ, зна́меньми же и҆  чꙋдесы̀, и҆ разли́чными си́лами, и҆ дх҃а ст҃а́гѡ  раздѣле́ньми, по свое́й є҆мꙋ̀ во́ли. Не а҆́гг҃лѡмъ бо  покорѝ бг҃ъ вселе́ннꙋю грѧдꙋ́щꙋю, ѡ҆ не́йже глаго́лемъ.  Засвидѣ́тельствова же нѣ́гдѣ нѣ́кто, глаго́лѧ: что̀  є҆́сть человѣ́къ, ꙗ҆́кѡ по́мниши є҆го̀; и҆лѝ сн҃ъ  чл҃вѣ́ческїй, ꙗ҆́кѡ посѣща́еши и҆̀; Оу҆ма́лилъ є҆сѝ  є҆го̀ ма́лымъ нѣ́чимъ ѿ а҆́гг҃лъ: сла́вою и҆ че́стїю  вѣнча́лъ є҆сѝ є҆го̀, и҆ поста́вилъ є҆сѝ є҆го̀  над̾ дѣ́лы рꙋкꙋ̀ твоє́ю: Всѧ̑ покори́лъ є҆сѝ под̾  но́зѣ є҆гѡ̀. внегда́ же покори́ти є҆мꙋ̀ всѧ́чєскаѧ,  ничто́же ѡ҆ста́ви є҆мꙋ̀ непокоре́но: ны́нѣ же не оу҆̀  ви́димъ є҆мꙋ̀ всѧ́чєскаѧ покорє́на. А҆ оу҆ма́ленаго  ма́лымъ чи́мъ ѿ а҆́гг҃лъ, ви́димъ і҆и҃са, за прїѧ́тїе  сме́рти, сла́вою и҆ че́стїю вѣнча́нна, ꙗ҆́кѡ да  бл҃года́тїю бж҃їею за всѣ́хъ вкꙋ́ситъ сме́рти. Подоба́ше  бо є҆мꙋ̀, є҆гѡ́же ра́ди всѧ́чєскаѧ, и҆ и҆́мже  всѧ́чєскаѧ, приве́дшꙋ мнѡ́ги сы́ны въ сла́вꙋ,  нача́льника сп҃се́нїѧ и҆́хъ страда́ньми соверши́ти. 
А҆ллилꙋ́їа, гла́съ є҃: Хвали́те гдⷭ҇а всѝ а҆́гг҃ли  є҆гѡ̀, хвали́те є҆го̀ всѧ̑ си̑лы є҆гѡ̀. 
Сті́хъ: Ꙗ҆́кѡ то́й речѐ, и҆ бы́ша: то́й повелѣ̀, и҆  созда́шасѧ. 
Є҆ѵⷢ҇лїе ѿ матѳе́а, зача́ло н҃в. 
Речѐ гдⷭ҇ь при́тчꙋ сїю̀: оу҆подо́бисѧ црⷭ҇твїе  нбⷭ҇ное человѣ́кꙋ, сѣ́ѧвшꙋ до́брое сѣ́мѧ на селѣ̀  свое́мъ. Спѧ́щымъ же человѣ́кѡмъ, прїи́де вра́гъ є҆гѡ̀,  и҆ всѣ́ѧ пле́велы посредѣ̀ пшени́цы, и҆ ѿи́де.  Є҆гда́ же прозѧбѐ трава̀, и҆ пло́дъ сотворѝ, тогда̀  ꙗ҆ви́шасѧ и҆ пле́велїе. Прише́дше же рабѝ господи́на,  рѣ́ша є҆мꙋ̀: гдⷭ҇и, не до́брое ли сѣ́мѧ сѣ́ѧлъ є҆сѝ  на селѣ̀ [твое́мъ]; ѿкꙋ́дꙋ оу҆́бѡ и҆́мать пле́велы;  Ѻ҆́нъ же речѐ и҆̀мъ: вра́гъ человѣ́къ сїѐ сотворѝ.  раби́ же рѣ́ша є҆мꙋ̀: хо́щеши ли оу҆́бѡ, да ше́дше  и҆сплеве́мъ ѧ҆̀; Ѻ҆́нъ же речѐ [и҆̀мъ] нѝ, да не когда̀  восторга́юще пле́велы, восто́ргнете кꙋ́пнѡ съ ни́ми [и҆]  пшени́цꙋ. Ѡ҆ста́вите растѝ ѻ҆боѐ кꙋ́пнѡ до жа́твы, и҆  во вре́мѧ жа́твы рекꙋ̀ жа́телємъ: собери́те пе́рвѣе  пле́велы, и҆ свѧжи́те и҆̀хъ въ снопы̀, ꙗ҆́кѡ сожещѝ  ѧ҆̀: а҆ пшени́цꙋ собери́те въ жи́тницꙋ мою̀. И҆  пристꙋпи́ша къ немꙋ̀ оу҆ч҃нцы̀ є҆гѡ̀, глаго́люще:  скажѝ на́мъ при́тчꙋ пле́вєлъ се́льныхъ. Ѻ҆́нъ же  ѿвѣща́въ речѐ и҆̀мъ: сѣ́ѧвый до́брое сѣ́мѧ, є҆́сть  сн҃ъ чл҃вѣ́ческїй. А҆ село̀, є҆́сть мі́ръ. до́брое же  сѣ́мѧ, сі́и сꙋ́ть сы́нове црⷭ҇твїѧ: а҆ пле́велы, сꙋ́ть  сы́нове непрїѧ́зненнїи. А҆ вра́гъ всѣ́ѧвый и҆̀хъ,  є҆́сть дїа́волъ: а҆ жа́тва, кончи́на вѣ́ка є҆́сть. а҆  жа́тели, а҆́гг҃ли сꙋ́ть. Ꙗ҆́коже оу҆́бѡ собира́ютъ  пле́велы, и҆ ѻ҆гне́мъ сожига́ютъ: та́кѡ бꙋ́детъ въ  сконча́нїе вѣ́ка сегѡ̀. По́слетъ сн҃ъ чл҃вѣ́ческїй  а҆́гг҃лы своѧ̑, и҆ соберꙋ́тъ ѿ црⷭ҇твїѧ є҆гѡ̀ всѧ̑  собла́зны, и҆ творѧ́щыѧ беззако́нїе, и҆ вве́ргꙋтъ и҆̀хъ  въ пе́щь ѻ҆́гненнꙋ: тꙋ̀ бꙋ́детъ пла́чь и҆ скре́жетъ  зꙋбѡ́мъ. Тогда̀ пра́вєдницы просвѣтѧ́тсѧ ꙗ҆́кѡ сл҃нце  въ црⷭ҇твїи ѻ҆ц҃а̀ и҆́хъ. и҆мѣ́ѧй оу҆́ши слы́шати, да  слы́шитъ. 
Прича́стенъ: Творѧ́й а҆́гг҃лы своѧ̑ дꙋ́хи, и҆ слꙋги̑  своѧ̑ пла́мень ѻ҆́гненный. 
Во вто́рникъ прⷣте́чи прокі́менъ, гла́съ з҃: 
Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ  на него̀. 
Сті́хъ: Оу҆слы́ши бж҃е, гла́съ мо́й, внегда̀ моли́ти  ми сѧ къ тебѣ̀. 
А҆пⷭ҇лъ ѿ дѣѧ́нїй, зача́ло л҃г. 
Во дни̑ ѻ҆́ны, ꙗ҆́коже скончава́ше і҆ѡа́ннъ  тече́нїе, глаго́лаше: кого́ мѧ непщꙋ́ете бы́ти, нѣ́смь  а҆́зъ, но сѐ грѧде́тъ по мнѣ̀, є҆мꙋ́же нѣ́смь  досто́инъ разрѣши́ти реме́нь сапогꙋ̀ є҆гѡ̀. Мꙋ́жїе  бра́тїе, сы́нове ро́да а҆враа́млѧ, и҆ и҆̀же въ ва́съ  боѧ́щїисѧ бг҃а: ва́мъ сло́во сп҃се́нїѧ сегѡ̀ посла́сѧ.  Живꙋ́щїи бо во і҆ерⷭ҇ли́мѣ, и҆ кнѧ́зи и҆́хъ сегѡ̀ не  разꙋмѣ́вше: и҆ гла́сы прⷪ҇ро́чєскїѧ, по всѧ̑ сꙋббѡ̑ты  чтѡ́мыѧ, ѡ҆сꙋди́вше є҆го̀, и҆спо́лниша. И҆ ни є҆ди́ныѧ  вины̀ сме́ртныѧ ѡ҆брѣ́тше, проси́ша оу҆ пїла́та  оу҆би́ти є҆го̀. Ꙗ҆́коже сконча́ша всѧ̑, ꙗ҆̀же ѡ҆  не́мъ пи̑сана, сне́мше съ дре́ва, положи́ша во гро́бѣ.  Бг҃ъ же воскр҃сѝ є҆го̀ ѿ ме́ртвыхъ: И҆́же ꙗ҆ви́сѧ на  дни̑ мнѡ́ги, совозше́дшымъ съ ни́мъ ѿ галїле́и во  і҆ерⷭ҇ли́мъ, и҆̀же ны́нѣ сꙋ́ть свидѣ́телїе є҆гѡ̀ къ  лю́демъ. И҆ мы̀ ва́мъ бл҃говѣствꙋ́емъ ѡ҆бѣтова́нїе  бы́вшее ко ѻ҆тцє́мъ, ꙗ҆́кѡ сїѐ бг҃ъ и҆спо́лнилъ  є҆́сть на́мъ ча́дѡмъ и҆́хъ, воздви́гъ і҆и҃са. 
А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а  на́шегѡ процвѣтꙋ́тъ. 
Є҆ѵⷢ҇лїе ѿ і҆ѡа́нна, зача́ло г҃. 
Во вре́мѧ ѻ҆́но, ви́дѣ і҆ѡа́ннъ і҆и҃са грѧдꙋ́ща къ  себѣ̀, и҆ глаго́ла: сѐ а҆́гнецъ бж҃їй, взе́млѧй грѣхѝ  мі́ра. Се́й є҆́сть, ѡ҆ не́мже а҆́зъ рѣ́хъ: по мнѣ̀  грѧде́тъ мꙋ́жъ, и҆́же предо мно́ю бы́сть: ꙗ҆́кѡ пе́рвѣе  менѐ бѣ̀. И҆ а҆́зъ не вѣ́дѣхъ є҆гѡ̀: но да ꙗ҆ви́тсѧ  і҆и҃леви, сегѡ̀ ра́ди прїидо́хъ а҆́зъ въ водѣ̀ крестѧ̀.  И҆ свидѣ́тельствова і҆ѡа́ннъ, глаго́лѧ: ꙗ҆́кѡ ви́дѣхъ  дх҃ъ сходѧ́щь ꙗ҆́кѡ го́лꙋбь съ нб҃сѐ, и҆ пребы́сть на  не́мъ. И҆ а҆́зъ не вѣ́дѣхъ є҆гѡ̀: но посла́вый мѧ̀  крести́ти водо́ю, то́й мнѣ̀ речѐ: над̾ него́же  оу҆́зриши дх҃ъ сходѧ́щь, и҆ пребыва́ющь на не́мъ, то́й  є҆́сть крⷭ҇тѧ́й дх҃омъ ст҃ы́мъ. И҆ а҆́зъ ви́дѣхъ, и҆  свидѣ́тельствовахъ, ꙗ҆́кѡ се́й є҆́сть сн҃ъ бж҃їй. 
Прича́стенъ: Въ па́мѧть вѣ́чнꙋю бꙋ́детъ пра́ведникъ: 
Въ сре́дꙋ прест҃ѣ́й бцⷣѣ прокі́менъ, гла́съ г҃.  Пѣ́снь бцⷣы: 
Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й  ѡ҆ бз҃ѣ сп҃сѣ мое́мъ. 
Сті́хъ: Ꙗ҆́кѡ призрѣ̀ на смире́нїе рабы̀ своеѧ̀: се́  бо ѿ ны́нѣ оу҆бл҃жа́тъ мѧ̀ всѝ ро́ди. 
А҆пⷭ҇лъ къ фїлїпписі́ѡмъ, зача́ло с҃м. 
Бра́тїе, сїѐ да мꙋ́дрствꙋетсѧ въ ва́съ, є҆́же и҆ во  хрⷭ҇тѣ̀ і҆и҃сѣ, И҆́же во ѡ҆́бразѣ бж҃їи сы́й, не  восхище́нїемъ непщева̀ бы́ти ра́венъ бг҃ꙋ. Но себѐ  ꙾оу҆ма́лилъ꙾и҆стощи́лъ, зра́къ раба̀ прїи́мъ, въ  подо́бїи чл҃вѣ́честѣмъ бы́въ, и҆ ѡ҆́бразомъ ѡ҆брѣ́тесѧ  ꙗ҆́коже человѣ́къ. Смири́лъ себѐ, послꙋшли́въ бы́въ  да́же до сме́рти, сме́рти же крⷭ҇тныѧ. Тѣ́мже и҆ бг҃ъ  є҆го̀ превознесѐ, и҆ дарова̀ є҆мꙋ̀ и҆́мѧ, є҆́же па́че  всѧ́кагѡ и҆́мене. Да ѡ҆ и҆́мени і҆и҃совѣ всѧ́ко колѣ́но  поклони́тсѧ, нбⷭ҇ныхъ и҆ земны́хъ и҆ преиспо́днихъ. И҆  всѧ́къ ѧ҆зы́къ и҆сповѣ́сть: ꙗ҆́кѡ гдⷭ҇ь і҆и҃съ  хрⷭ҇то́съ, въ сла́вꙋ бг҃а ѻ҆ц҃а̀. 
А҆ллилꙋ́їа, гла́съ и҃: Слы́ши дщѝ и҆ ви́ждь, и҆  приклонѝ оу҆́хо твоѐ. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Є҆ѵⷢ҇лїе ѿ лꙋкѝ, зача́ло н҃д. 
Во вре́мѧ ѻ҆́но, вни́де і҆и҃съ въ ве́сь нѣ́кꙋю:  жена́ же нѣ́каѧ, и҆́менемъ ма́рѳа, прїѧ́тъ є҆го̀ въ  до́мъ сво́й. И҆ сестра̀ є҆́й бѣ̀, нарица́емаѧ марі́а,  ꙗ҆́же и҆ сѣ́дши при ногꙋ̀ і҆и҃совꙋ слы́шаше сло́во  є҆гѡ̀: Ма́рѳа же мо́лвѧше ѡ҆ мно́зѣ слꙋ́жбѣ, ста́вши  же речѐ: гдⷭ҇и, не бреже́ши ли, ꙗ҆́кѡ сестра̀ моѧ̀  є҆ди́нꙋ мѧ̀ ѡ҆ста́ви слꙋжи́ти; рцы̀ оу҆́бѡ є҆́й, да  мѝ помо́жетъ. Ѿвѣща́въ же і҆и҃съ, речѐ є҆́й:  ма́рѳо, ма́рѳо, пече́шисѧ и҆ мо́лвиши ѡ҆ мно́зѣ:  є҆ди́но же є҆́сть на потре́бꙋ, марі́а же бл҃гꙋ́ю ча́сть  и҆збра̀, ꙗ҆́же не ѿи́метсѧ ѿ неѧ̀. Бы́сть же є҆гда̀  глаго́лаше сїѧ̑, воздви́гши нѣ́каѧ жена̀ гла́съ ѿ  наро́да, речѐ є҆мꙋ̀: бл҃же́нно чре́во носи́вшее тѧ̀, и҆  сосца̑ ꙗ҆̀же є҆сѝ сса́лъ. Ѻ҆́нъ же речѐ: тѣ́мже  оу҆̀бо бл҃же́ни слы́шащїи сло́во бж҃їе, и҆ хранѧ́ще  є҆̀. 
Прича́стенъ: Ча́шꙋ сп҃се́нїѧ прїимꙋ̀, и҆ и҆́мѧ гдⷭ҇не  призовꙋ̀. 
Въ четверто́къ а҆пⷭ҇лѡмъ прокі́менъ, гла́съ и҃: 
Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе же  рꙋкꙋ̀ є҆гѡ̀ возвѣща́етъ тве́рдь. 
А҆пⷭ҇лъ къ корі́нѳѧнѡмъ, зача́ло рл҃а. 
Бра́тїе, бг҃ъ ны̀ посла́нники послѣ̑днїѧ ꙗ҆вѝ  ꙗ҆́кѡ насме́ртники: занѐ позо́ръ бы́хомъ мі́рꙋ, и҆  а҆́гг҃лѡмъ, и҆ человѣ́кѡмъ. Мы̀ оу҆́бѡ бꙋ́и хрⷭ҇та̀  ра́ди, вы́ же мꙋ́дри ѡ҆ хрⷭ҇тѣ̀: мы̀ не́мощни, вы́ же  крѣ́пцы: вы̀ сла́вни, мы́ же безче́стни. До ны́нѣшнѧгѡ  часа̀ и҆ а҆́лчемъ, и҆ жа́ждемъ, и҆ наготꙋ́емъ, и҆  стра́ждемъ, и҆ скита́емсѧ: И҆ трꙋжда́емсѧ, дѣ́лающе  свои́ми рꙋка́ми: оу҆корѧ́еми бл҃гословлѧ́емъ: гони́ми,  терпи́мъ: Хꙋ́лими, ꙾оу҆тѣша́емсѧ꙾мо́лимъ: ꙗ҆́коже  ѻ҆тре́би мі́рꙋ бы́хомъ, всѣ̑мъ попра́нїе досе́лѣ. Не  срамлѧ́ѧ ва́съ сїѧ̑ пишꙋ̀: но ꙗ҆́коже ча̑да моѧ̑  возлю́блєннаѧ наказꙋ́ю. А҆́ще бо и҆ мнѡ́ги пѣ́стꙋны  и҆́мате ѡ҆ хрⷭ҇тѣ̀, но не мнѡ́ги ѻ҆тцы̀: ѡ҆ хрⷭ҇те́ бо  і҆и҃сѣ бл҃говѣствова́нїемъ а҆́зъ вы̀ роди́хъ. Молю́ же  ва́съ, подо́бни мнѣ̀ быва́йте, ꙗ҆́коже а҆́зъ хрⷭ҇тꙋ̀. 
А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̑ гдⷭ҇и, нб҃о и҆́стинꙋ твою̀ въ цр҃кви ст҃ы́хъ. 
Сті́хъ: Бг҃ъ прославлѧ́емь въ совѣ́тѣ ст҃ы́хъ. 
Є҆ѵⷢ҇лїе ѿ матѳе́а, зача́ло л҃д ѿ полꙋ̀. 
Во вре́мѧ ѻ҆́но, призва́въ і҆и҃съ ѻ҆бана́десѧть  оу҆ч҃нкѝ своѧ̑, дадѐ и҆̀мъ вла́сть на дꙋсѣ́хъ  нечи́стыхъ, ꙗ҆́кѡ да и҆зго́нѧтъ и҆̀хъ, и҆ цѣли́ти  всѧ́къ недꙋ́гъ, и҆ всѧ́кꙋ болѣ́знь. Сїѧ̀ ѻ҆бана́десѧть  посла̀ і҆и҃съ, заповѣ́да и҆̀мъ, глаго́лѧ: на пꙋ́ть  ꙗ҆зы̑къ не и҆ди́те, и҆ во гра́дъ самарѧ́нскїй не  вни́дите. И҆ди́те же па́че ко ѻ҆вца́мъ поги́бшымъ до́мꙋ  і҆и҃лева. Ходѧ́ще же проповѣ́дꙋйте, глаго́люще: ꙗ҆́кѡ  прибли́жисѧ црⷭ҇твїе нбⷭ҇ное. Болѧ́щыѧ и҆сцѣлѧ́йте,  прокажє́нныѧ ѡ҆чища́йте, мє́ртвыѧ воскреша́йте, бѣ́сы  и҆згонѧ́йте: тꙋ́не прїѧ́сте, тꙋ́не дади́те. 
Прича́стенъ: Во всю̀ зе́млю и҆зы́де вѣща́нїе и҆́хъ: 
Въ пѧто́къ крⷭ҇тꙋ̀, прокі́менъ, гла́съ з҃: Возноси́те  гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ  є҆гѡ̀, ꙗ҆́кѡ ст҃о є҆́сть. 
Сті́хъ: Гдⷭ҇ь воцр҃и́сѧ, да гнѣ́ваютсѧ лю́дїе. 
А҆пⷭ҇лъ къ корі́нѳѧнѡмъ, зача́ло рк҃є. 
Бра́тїе, сло́во кре́стное погиба́ющымъ оу҆́бѡ  ю҆ро́дство є҆́сть, а҆ спаса́ємымъ на́мъ си́ла бж҃їѧ  є҆́сть. Пи́сано бо є҆́сть: погꙋблю̀ премꙋ́дрость  премꙋ́дрыхъ, и҆ ра́зꙋмъ разꙋ́мныхъ ѿве́ргꙋ. Гдѣ̀  премꙋ́дръ; гдѣ̀ кни́жникъ; гдѣ̀ совопро́сникъ вѣ́ка  сегѡ̀; не ѡ҆бꙋи́ ли бг҃ъ премꙋ́дрость мі́ра сегѡ̀;  Поне́же бо въ премⷣрости бж҃їей, не разꙋмѣ̀ мі́ръ  премⷣростїю бг҃а, бл҃гоизво́лилъ бг҃ъ, бꙋ́йствомъ  про́повѣди сп҃стѝ вѣ́рꙋющихъ. Поне́же и҆ і҆ꙋде́є  зна́менїѧ про́сѧтъ, и҆ є҆́ллини премꙋ́дрости и҆́щꙋтъ:  Мы́ же проповѣ́дꙋемъ хрⷭ҇та̀ ра́спѧта, і҆ꙋде́ємъ  оу҆́бѡ собла́знъ, є҆́ллинѡмъ же безꙋ́мїе: Самѣ̑мъ же  зва̑ннымъ, і҆ꙋде́ємъ же и҆ є҆́ллинѡмъ, хрⷭ҇та̀, бж҃їю  си́лꙋ и҆ бж҃їю премⷣрость. 
А҆ллилꙋ́їа, гла́съ а҃: Помѧнѝ со́нмъ тво́й, є҆го́же  стѧжа́лъ є҆сѝ и҆спе́рва. 
Сті́хъ: Бг҃ъ же цр҃ь на́шъ, пре́жде вѣ́ка содѣ́ла  сп҃се́нїе посредѣ̀ землѝ. 
Є҆ѵⷢ҇лїе ѿ і҆ѡа́нна, зача́ло ѳ҃. 
Речѐ гдⷭ҇ь, никто́же взы́де на нб҃о, то́кмѡ сше́дый  съ нб҃сѐ, сн҃ъ человѣ́ческїй, сы́й на нб҃сѝ. И҆  ꙗ҆́коже мѡѷсе́й вознесѐ ѕмїю̀ въ пꙋсты́ни, та́кѡ  подоба́етъ вознести́сѧ сн҃ꙋ чл҃вѣ́ческомꙋ: Да всѧ́къ  вѣ́рꙋѧй во́нь, не поги́бнетъ, но и҆́мать живо́тъ  вѣ́чный. Та́кѡ бо возлюбѝ бг҃ъ мі́ръ, ꙗ҆́кѡ и҆ сн҃а  своего̀ є҆диноро́днаго да́лъ є҆́сть, да всѧ́къ вѣ́рꙋѧй  во́нь, не поги́бнетъ, но и҆́мать живо́тъ вѣ́чный. Не  посла́ бо бг҃ъ сн҃а своего̀ въ мі́ръ, да сꙋ́дитъ мі́рови:  но да сп҃се́тсѧ и҆́мъ мі́ръ. 
Прича́стенъ: Сп҃се́нїе содѣ́лалъ є҆сѝ посредѣ̀  землѝ бж҃е. 
Въ сꙋббѡ́тꙋ всѣ̑мъ ст҃ы̑мъ прокі́менъ, гла́съ и҃: 
Весели́тесѧ ѡ҆ гдⷭ҇ѣ, и҆ ра́дꙋйтесѧ пра́веднїи. 
Сті́хъ: Бл҃же́ни, и҆́хже ѡ҆ста́вишасѧ беззакѡ́нїѧ, и҆  и҆́хже прикры́шасѧ грѣсѝ. 
И҆ оу҆ме́ршымъ, гла́съ ѕ҃: Дꙋ́шы и҆́хъ во бл҃ги́хъ  водворѧ́тсѧ. 
А҆пⷭ҇лъ къ солꙋ́нѧнѡмъ, зача́ло с҃ѻ. 
Бра́тїе, не хощꙋ̀ ва́съ не вѣ́дѣти ѡ҆ оу҆ме́ршихъ,  да не скорбитѐ, ꙗ҆́коже и҆ про́чїи не и҆мꙋ́щїи  оу҆пова́нїѧ. А҆́ще бо вѣ́рꙋемъ, ꙗ҆́кѡ і҆и҃съ оу҆́мре  и҆ воскр҃се, та́кѡ и҆ бг҃ъ оу҆ме́ршыѧ ѡ҆ і҆и҃сѣ,  приведе́тъ съ ни́мъ. Сїе́ бо ва́мъ глаго́лемъ сло́вомъ  гдⷭ҇нимъ: ꙗ҆́кѡ мы̀ живꙋ́щїи ѡ҆ста́вшїи въ прише́ствїе  гдⷭ҇не, не и҆́мамы предвари́ти оу҆ме́ршихъ. Ꙗ҆́кѡ са́мъ  гдⷭ҇ь въ повелѣ́нїи во гла́сѣ а҆рха́гг҃ловѣ, и҆ въ  трꙋбѣ̀ бж҃їи сни́детъ съ нб҃сѐ, и҆ ме́ртвїи ѡ҆ хрⷭ҇тѣ̀  воскре́снꙋтъ пе́рвѣе. Пото́мъ же мы̀ живꙋ́щїи  ѡ҆ста́вшїи, кꙋ́пнѡ съ ни́ми восхище́ни бꙋ́демъ на  ѻ҆́блацѣхъ въ срѣ́тенїе гдⷭ҇не на воздꙋ́сѣ: и҆ та́кѡ  всегда̀ съ гдⷭ҇емъ бꙋ́демъ. 
А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆́хъ. 
Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. 
Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и, и҆ па́мѧть и҆́хъ въ ро́дъ и҆ ро́дъ. 
Є҆ѵⷢ҇лїе ѿ і҆ѡа́нна, зача́ло ѕ҃і. 
Речѐ гдⷭ҇ь ко прише́дшымъ къ немꙋ̀ і҆ꙋде́ѡмъ:  А҆ми́нь, а҆ми́нь глаго́лю ва́мъ, ꙗ҆́кѡ слꙋ́шаѧй словесѐ  моегѡ̀, и҆ вѣ́рꙋѧй посла́вшемꙋ мѧ̀, и҆́мать живо́тъ  вѣ́чный, и҆ на сꙋ́дъ не прїи́детъ, но пре́йдетъ ѿ  сме́рти въ живо́тъ. А҆ми́нь, а҆ми́нь глаго́лю ва́мъ:  ꙗ҆́кѡ грѧде́тъ ча́съ, и҆ ны́нѣ є҆́сть, є҆гда̀  ме́ртвїи оу҆слы́шатъ гла́съ сн҃а бж҃їѧ, и҆ оу҆слы́шавше  ѡ҆живꙋ́тъ. Ꙗ҆́коже бо ѻ҆ц҃ъ и҆́мать живо́тъ въ себѣ̀,  та́кѡ да́стъ и҆ сн҃ови живо́тъ и҆мѣ́ти въ себѣ̀. И҆  ѻ҆́бласть да́стъ є҆мꙋ̀ и҆ сꙋ́дъ твори́ти: ꙗ҆́кѡ сн҃ъ  человѣ́чь є҆́сть, не диви́тесѧ семꙋ̀. Ꙗ҆́кѡ грѧде́тъ  ча́съ, во́ньже всѝ сꙋ́щїи во гробѣ́хъ, оу҆слы́шатъ  гла́съ сн҃а бж҃їѧ: И҆ и҆зы́дꙋтъ сотво́ршїи бл҃га̑ѧ, въ  воскреше́нїе живота̀: а҆ сотво́ршїи ѕла̑ѧ, въ  воскреше́нїе сꙋда̀. Не могꙋ̀ а҆́зъ ѡ҆ себѣ̀ твори́ти  ничесѡ́же. Ꙗ҆́коже слы́шꙋ, сꙋждꙋ̀, и҆ сꙋ́дъ мо́й  пра́веденъ є҆́сть: ꙗ҆́кѡ не и҆щꙋ̀ во́ли моеѧ̀, но во́ли  посла́вшагѡ мѧ̀ ѻ҆ц҃а̀. 
Прича́стенъ: Ра́дꙋйтесѧ пра́веднїи ѡ҆ гдⷭ҇ѣ: 
Дрꙋгі́й: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ  гдⷭ҇и, и҆ па́мѧть и҆́хъ въ ро́дъ и҆ ро́дъ. 


Нача́ло воскре́сныхъ є҆ѯапостїла̑рїй, 
и҆ оу҆́треннихъ самогла́сныхъ, си́рѣчь є҆ѵⷢ҇льскихъ  стїхи́ръ. и҆ оу҆́треннїи оу҆́бѡ стїхи̑ры сꙋ́ть  творе́нїе льва̀ царѧ̀ премꙋ́драгѡ: є҆ѯапостїла́рїи же  сы́на є҆гѡ̀ кѡнстанті́на царѧ̀. 
Є҆ѯапостїла́рїй а҃: Со оу҆ч҃нкѝ взы́демъ на го́рꙋ  галїле́йскꙋю, вѣ́рою хрⷭ҇та̀ ви́дѣти глаго́люща,  вла́сть прїѧ́ти вы́шнихъ и҆ ни́жнихъ, наꙋчи́мсѧ: ка́кѡ  оу҆чи́тъ креща́ти, во и҆́мѧ ѻ҆ц҃а̀, и҆ сн҃а, и҆ ст҃а́гѡ  дх҃а, ꙗ҆зы́ки всѧ̑, и҆ пребыва́ти съ таи́нники, ꙗ҆́коже  ѡ҆бѣща́сѧ, до сконча́нїѧ вѣ́ка. 
Бг҃оро́диченъ: Со оу҆ч҃нкѝ ра́доваласѧ є҆сѝ бцⷣе  дв҃о, ꙗ҆́кѡ хрⷭ҇та̀ ви́дѣла є҆сѝ воскрⷭ҇шаго ѿ  гро́ба тридне́вна, ꙗ҆́коже речѐ: и҆̀мже и҆ ꙗ҆ви́сѧ,  наꙋча́ѧ и҆ ꙗ҆влѧ́ѧ лꙋ́чшаѧ, и҆ креща́ти во ѻ҆ц҃ѣ̀, и҆  сн҃ѣ, и҆ дс҃ѣ повелѣва́ѧ, є҆́же вѣ́ровати на́мъ  тогѡ̀ воста́нїю, и҆ сла́вити тѧ̀ ѻ҆трокови́це. 
Оу҆́треннѧѧ стїхи́ра, гла́съ а҃: 
На го́рꙋ оу҆ч҃нкѡ́мъ и҆дꙋ́щымъ за ꙾земно́е꙾є҆́же  ѿ землѝ вознесе́нїе, предста̀ гдⷭ҇ь, и҆ поклони́вшесѧ  є҆мꙋ̀, и҆ да́нныѧ вла́сти вездѣ̀ наꙋчи́вшесѧ, въ  поднбⷭ҇нꙋю посыла́хꙋсѧ, проповѣ́дати є҆́же и҆з̾  ме́ртвыхъ воскрⷭ҇нїе, и҆ є҆́же на нб҃са̀ возше́ствїе:  и҆̀мже и҆ во вѣ́ки спребыва́ти нело́жный ѡ҆бѣща́сѧ  хрⷭ҇то́съ бг҃ъ, и҆ сп҃съ дꙋ́шъ на́шихъ. 
Є҆ѯапостїла́рїй в҃: Ка́мень оу҆зрѣ́вшѧ ѿвале́нъ  мѷронѡ́сицы, ра́довахꙋсѧ, ви́дѣша во ю҆́ношꙋ сѣдѧ́ща  во гро́бѣ, и҆ то́й тѣ̑мъ речѐ: сѐ хрⷭ҇то́съ воста́лъ  є҆́сть, рцы́те съ петро́мъ оу҆ч҃нкѡ́мъ: на го́рꙋ  приспѣ́йте галїле́йскꙋю, та́мѡ ва́мъ ꙗ҆ви́тсѧ, ꙗ҆́коже  предречѐ дрꙋгѡ́мъ. 
Бг҃оро́диченъ: А҆́гг҃лъ оу҆́бѡ принесѐ дв҃ѣ, є҆́же  ра́дꙋйсѧ, пре́жде твоегѡ̀ зача́тїѧ хрⷭ҇тѐ, а҆́гг҃лъ же  ка́мень ѿвалѝ гро́ба твоегѡ̀, вмѣ́стѡ печа́ли: ѻ҆́въ  оу҆́бѡ ра́дости неизрече́нныѧ зна́мєнїѧ, ѻ҆́въ же въ  сме́рти мѣ́сто, пода́телѧ тѧ̀ жи́зни проповѣ́дꙋѧ и҆  велича́ѧ, и҆ глаго́лѧ воскрⷭ҇нїе жена́мъ, и҆ таи́нникѡмъ. 
Оу҆́треннѧѧ стїхи́ра, гла́съ в҃: 
Съ мѵ́ры прише́дшымъ ꙗ҆̀же съ марі́ею жена́мъ, и҆  недоꙋмѣва́ющымсѧ, ка́кѡ бꙋ́детъ и҆̀мъ оу҆лꙋчи́ти  жела́нїе, ꙗ҆ви́сѧ ка́мень взѧ́тъ, и҆ бж҃е́ственный  ю҆́ноша оу҆толѧ́ѧ мѧте́жъ дꙋ́шъ и҆́хъ: воста́ бо  глаго́летъ, і҆и҃съ гдⷭ҇ь. тѣ́мже проповѣ́дите  проповѣ́дникѡмъ є҆гѡ̀, оу҆ч҃никѡ́мъ въ галїле́ю тещѝ,  и҆ ви́дѣти є҆го̀ воскр҃сша и҆з̾ ме́ртвыхъ, ꙗ҆́кѡ  жизнода́вца и҆ гдⷭ҇а. 
Є҆ѯапостїла́рїй г҃: Ꙗ҆́кѡ хрⷭ҇то́съ воскр҃се,  никто́же ꙾да не вѣ́рꙋетъ:꙾не не вѣ́рꙋй ꙗ҆ви́сѧ бо  марі́и, пото́мъ же ви́дѣнъ бы́сть на село̀ и҆дꙋ́щима,  таи́нникѡмъ же па́ки ꙗ҆ви́сѧ, возлежа́щымъ  є҆динона́десѧтимъ, и҆̀хже креща́ти посла́въ, на нб҃са̀  вознесе́сѧ, ѿню́дꙋже и҆ сни́де, оу҆твержда́ѧ  проповѣ́данїе мно́жествы зна́менїй. 
Бг҃оро́диченъ: Возсїѧ́вшее сл҃нце, ꙗ҆́кѡ ѿ черто́га  жени́хъ, и҆з̾ гро́ба дне́сь, и҆ а҆́дъ плѣни́въ, и҆  сме́рть оу҆праздни́въ, тебѐ ро́ждшїѧ мл҃твами, свѣ́тъ  на́мъ низпослѝ: свѣ́тъ, просвѣща́ющъ сердца̀ и҆ дꙋ́шы:  свѣ́тъ, ходи́ти всѣ́хъ наставлѧ́ющъ на стєзѝ  повелѣ́нїй твои́хъ, и҆ на пꙋ́ть ми́ра. 
Оу҆́треннѧѧ стїхи́ра, гла́съ г҃: 
Магдали́нѣ марі́и сп҃сово бл҃говѣствꙋ́ющей и҆з̾  ме́ртвыхъ воскрⷭ҇нїе и҆ ꙗ҆вле́нїе, не вѣ́рꙋюще  оу҆ч҃нцы̀, поноси́ми бы́ша ѡ҆ жестосе́рдїи: но зна́менми  воѡрꙋ́жшесѧ и҆ чꙋдесы̀, ко проповѣ́данїю посыла́хꙋсѧ, и҆  ты̀ оу҆́бѡ гдⷭ҇и, къ нача́льномꙋ свѣ́тꙋ возне́слсѧ  є҆сѝ ѻ҆ц҃ꙋ̀, ѻ҆ни́ же проповѣ́даша всю́дꙋ сло́во,  чꙋдесы̀ оу҆вѣрѧ́юще. тѣ́мже просвѣти́вшесѧ тѣ́ми,  сла́вимъ твоѐ є҆́же и҆з̾ ме́ртвыхъ воскрⷭ҇нїе,  человѣколю́бче гдⷭ҇и. 
Є҆ѯапостїла́рїй д҃: Добродѣ́тельми блиста́вшесѧ,  ви́димъ предстоѧ́ща въ живоно́снѣмъ гро́бѣ мꙋ́жа въ  блеща́щихсѧ ри́захъ: мѷроно́сицамъ прекло́ньшымъ ли́ца  на зе́млю, нб҃сы̀ влⷣчествꙋющагѡ воскрⷭ҇нїю да  наꙋчи́мсѧ, и҆ къ живота̀ гро́бꙋ съ петро́мъ притеце́мъ:  и҆ содѣ́ѧнномꙋ оу҆ди́вльшесѧ пребꙋ́демъ хрⷭ҇та̀  ви́дѣти. 
Бг҃оро́диченъ: Ра́доватисѧ вѣща́вый, претвори́лъ  є҆сѝ печа́ль прароди́телей гдⷭ҇и, ра́дость вносѧ̀  воста́нїѧ твоегѡ̀ въ мі́рѣ: тогѡ̀ оу҆́бѡ живода́вче,  ро́ждшею тѧ̀, свѣ́тъ просвѣща́ющъ сердца̀, свѣ́тъ  щедро́тъ твои́хъ низпослѝ, є҆́же вопи́ти тебѣ̀:  чл҃вѣколю́бче бг҃очеловѣ́че, сла́ва твоемꙋ̀ воста́нїю. 
Оу҆́треннѧѧ стїхи́ра, гла́съ д҃: 
Оу҆́тро бѣ̀ глꙋбоко̀, и҆ жєны̀ прїидо́ша на гро́бъ  тво́й, хрⷭ҇тѐ: но тѣ́ло не ѡ҆брѣ́тесѧ жела́емое и҆́ми:  тѣ́мже недоꙋмѣва́ющымсѧ, ꙗ҆̀же въ ри́захъ блеща́щихсѧ  предста̑вшаѧ глаго́ласта: что̀ жива́гѡ съ ме́ртвыми  и҆́щете; воста̀, ꙗ҆́коже предрѣчѐ, что̀ не по́мните  глагѡ́лъ є҆гѡ̀; и҆̀мже вѣ́ровавшѧ ви̑дѣннаѧ  проповѣ́дахꙋ, но мнѧ́хꙋсѧ лжа̀ благовѣ́щєнїѧ: та́кѡ  бы́ша є҆щѐ ко́сни оу҆ч҃нцы̀: но пе́тръ течѐ и҆  ви́дѣвъ просла́ви твоѧ̑ въ себѣ̀ чꙋдеса̀. 
Є҆ѯапостїла́рїй є҃: Живо́тъ и҆ пꙋ́ть, хрⷭ҇то́съ  воста̀ и҆з̾ ме́ртвыхъ, клео́пѣ и҆ лꙋцѣ̀  спꙋтеше́ствова, и҆́маже и҆ позна́сѧ во є҆ммаꙋ́сѣ,  преломлѧ́ѧ хлѣ́бъ: є҆ю́же дꙋ́шы и҆ сердца̀ горѧ̑ща  бѧ́хꙋ, є҆гда̀ тѣ́ма глаго́лаше на пꙋтѝ, и҆ писа̑нїѧ  ска́зоваше, ꙗ҆̀же претерпѣ̀. съ ни́маже, воста̀,  зове́мъ, ꙗ҆ви́сѧ же и҆ петро́ви. 
Бг҃оро́диченъ: Пою̀ безчи́сленнꙋю твою̀ млⷭ҇ть,  тво́рче мо́й, ꙗ҆́кѡ себѐ и҆стощи́лъ є҆сѝ, понестѝ и҆  сп҃стѝ человѣ́ческое є҆стество̀ ѡ҆ѕло́бленное: и҆ бг҃ъ  сы́й, и҆зво́лилъ є҆сѝ, ѿ чⷭ҇тыѧ бг҃оѻтрокови́цы, по  мнѣ̀ бы́ти, и҆ сни́ти да́же до а҆́да, хотѧ̀ мѝ  сп҃сти́сѧ, мл҃твами ро́ждшїѧ тѧ̀, влⷣко всеще́дрый. 
Оу҆́треннѧѧ стїхи́ра, гла́съ є҃: 
Ѽ премꙋ́дрыхъ сꙋде́бъ твои́хъ хрⷭ҇тѐ! ка́кѡ петрꙋ̀  оу҆́бѡ плащани́цами є҆ди́нѣми да́лъ є҆сѝ разꙋмѣ́ти  твоѐ воскрⷭ҇нїе; лꙋцѣ́ же и҆ клео́пѣ спꙋтьше́ствꙋѧ  бесѣ́довалъ є҆сѝ, и҆ бесѣ́дꙋѧй не а҆́бїе себѐ  ꙗ҆влѧ́еши: тѣ́мже и҆ поноси́мъ быва́еши, ꙗ҆́кѡ  є҆ди́нъ прише́льствꙋѧй во і҆ерⷭ҇ли́мъ, и҆ не  причаща́ѧйсѧ въ коне́цъ совѣ́та и҆́хъ: но и҆́же всѧ̑ къ  созда́нїѧ по́льзѣ стро́ѧ, и҆ ꙗ҆̀же ѡ҆ тебѣ̀  прⷪ҇ро́чєствїѧ ѿкры́лъ є҆сѝ, и҆ внегда̀ блгⷭ҇ви́ти  хлѣ́бъ позна́лсѧ є҆сѝ и҆̀мъ, и҆̀хже и҆ пре́жде тогѡ̀  сердца̀ къ позна́нїю твоемꙋ̀ распала́стасѧ: и҆̀же и҆  оу҆ч҃нкѡ́мъ сѡ́браннымъ оу҆жѐ ꙗ҆́снѡ проповѣ́даста  твоѐ воскрⷭ҇нїе, и҆́мже поми́лꙋй на́съ. 
Є҆ѯапостїла́рїй ѕ҃: Показꙋ́ѧ, ꙗ҆́кѡ человѣ́къ  є҆сѝ сп҃се, по сꙋществꙋ̀, посредѣ̀ ста́въ воскр҃съ ѿ  гро́ба, и҆ бра́шна сопричасти́лсѧ є҆сѝ, оу҆чи́лъ  є҆сѝ кр҃ще́нїю покаѧ́нїѧ. а҆́бїе же къ нбⷭ҇номꙋ  возне́слсѧ є҆сѝ ѻ҆ц҃ꙋ̀, и҆ оу҆ч҃нкѡ́мъ оу҆тѣ́шителѧ  посла́ти ѡ҆бѣща́лъ є҆сѝ пребж҃е́ственный  бг҃очеловѣ́че: сла́ва твоемꙋ̀ воста́нїю. 
Бг҃оро́диченъ: Творе́цъ созда́нїѧ, и҆ бг҃ъ всѣ́хъ,  пло́ть чл҃вѣ́ческꙋю прїѧ́тъ ѿ пречⷭ҇тыхъ крове́й  твои́хъ, всест҃а́ѧ дв҃о, и҆ и҆стлѣ́вшее моѐ всѐ  є҆стество̀ новосодѣ́ла, па́ки ꙗ҆́коже пре́жде ржⷭ҇тва̀  ѡ҆ста́вль по ржⷭ҇твѣ̀. тѣ́мже тѧ̀ вѣ́рнѡ всѝ  восхвалѧ́емъ, зовꙋ́ще: ра́дꙋйсѧ влⷣчце мі́ра. 
Оу҆́треннѧѧ стїхи́ра, гла́съ ѕ҃: 
И҆́стинный ми́ръ ты̀ хрⷭ҇тѐ, къ человѣ́кѡмъ бж҃їй  ми́ръ тво́й даѧ̀, по воста́нїи оу҆ч҃нкѡ́мъ, пристра́шны  показа́лъ є҆сѝ ѧ҆̀, мнѧ́щыѧ дꙋ́хъ ви́дѣти: но  оу҆ти́шилъ є҆сѝ мѧте́жъ дꙋшѝ и҆́хъ, показа́вый рꙋ́цѣ  и҆ но́зѣ твоѝ. ѻ҆ба́че не вѣ́рꙋющымъ є҆щѐ, бра́шенъ  причаще́нїемъ, и҆ оу҆че́нїй воспомина́нїемъ, ѿве́рзлъ  є҆сѝ и҆́хъ оу҆́мъ, є҆́же разꙋмѣ́ти писа̑нїѧ: и҆̀мже  и҆ ѻ҆ч҃еское ѡ҆бѣтова́нїе ѡ҆бѣща́въ, и҆ бл҃гослови́въ  ѧ҆̀, ѿстꙋпи́лъ є҆сѝ на нб҃о. тѣ́мже съ ни́ми  покланѧ́емсѧ тебѣ̀, гдⷭ҇и сла́ва тебѣ̀. 
Є҆ѯапостїла́рїй з҃: Ꙗ҆́кѡ взѧ́ша гдⷭ҇а, марі́и  ре́кшей, на гро́бъ теча́ста, сі́мѡнъ пе́тръ, и҆ дрꙋгі́й  таи́нникъ хрⷭ҇то́въ, є҆го́же люблѧ́ше: теча́ста же  ѻ҆́ба, и҆ ѡ҆брѣто́ста плащани̑цы є҆ди́ны внꙋ́трь  лежа́щѧ, и҆ главны́й же бѣ̀ сꙋда́рь кромѣ̀ и҆́хъ.  тѣ́мже па́ки оу҆молча́ста, до́ндеже хрⷭ҇та̀ ви́дѣста. 
Бг҃оро́диченъ: Вє́лїѧ и҆ пресла̑внаѧ менѐ ра́ди  содѣ́ѧлъ є҆сѝ хрⷭ҇тѐ мо́й многомлⷭ҇тиве: ѿ дв҃ы бо  ѻ҆трокови́цы роди́лсѧ є҆сѝ несказа́ннѡ, и҆ крⷭ҇тъ  под̾ѧ́лъ є҆сѝ, и҆ сме́рть претерпѣ́въ воскрⷭ҇нъ  є҆сѝ во сла́вѣ, и҆ на́ше є҆стество̀ ѿ сме́рти  свободи́лъ є҆сѝ. сла́ва хрⷭ҇тѐ сла́вѣ твое́й, сла́ва  си́лѣ твое́й. 
Оу҆́треннѧѧ стїхи́ра, гла́съ з҃: 
Сѐ тьма̀, и҆ ра́нѡ, и҆ что̀ оу҆ гро́ба марі́е  стои́ши, мно́гꙋю тьмꙋ̀ и҆мѣ́ющи въ ра́зꙋмѣ, въ не́йже,  гдѣ̀ положе́нъ бы́сть, вопроша́еши, і҆и҃съ; но ви́ждь  сри́щꙋщѧсѧ оу҆ч҃никѝ, ка́кѡ плащани́цами и҆ сꙋдаре́мъ  воскрⷭ҇нїе ѡ҆брѣто́ша, и҆ помѧнꙋ́ша ꙗ҆̀же ѡ҆ си́хъ  писа̑нїѧ. съ ни́миже и҆ и҆́миже и҆ мы̀ вѣ́ровавше,  воспѣва́емъ тѧ̀ жизнода́вца хрⷭ҇та̀. 
Є҆ѯапостїла́рїй и҃: Два̀ а҆́гг҃ла ви́дѣвши внꙋ́трь  гро́ба, марі́а оу҆дивлѧ́шесѧ, и҆ хрⷭ҇та̀ не зна́ющи,  ꙗ҆́кѡ вертогра́дарѧ вопроша́ше: гдⷭ҇и, гдѣ̀ положи́лъ  є҆сѝ тѣ́ло і҆и҃са моегѡ̀; зва́нїемъ же того̀ позна́вши  бы́ти самого̀ сп҃са, слы́ша: не прикаса́йсѧ мнѣ̀, ко  ѻ҆ц҃ꙋ̀ ѿхождꙋ̀, рцы̀ бра́тїи мое́й. 
Бг҃оро́диченъ: Ѿ трⷪ҇цы родила̀ є҆сѝ  ѻ҆трокови́це, є҆ди́наго неизрече́ннѡ во двою̀  є҆стєствꙋ̀ сꙋ́ща, и҆ сꙋгꙋ́ба дѣ́йствомъ, и҆ є҆ди́наго  ѵ҆поста́сїю. того̀ оу҆́бѡ молѝ при́снѡ, ѡ҆ и҆̀же  вѣ́рою покланѧ́ющихсѧ, ѿ всѧ́кагѡ навѣ́та вра́жїѧ  и҆зба́витисѧ: ꙗ҆́кѡ всѝ къ тебѣ̀ ны́нѣ прибѣга́емъ,  влⷣчце бцⷣе. 
Оу҆́треннѧѧ стїхи́ра, гла́съ и҃: 
Марі̑ины сле́зы не всꙋ́е пролива́ютсѧ те́плѣ, се́ бо  сподо́бисѧ и҆ оу҆ча́щихъ а҆́гг҃лѡвъ, и҆ видѣ́нїѧ  самогѡ̀ і҆и҃са: тѣ́мже и҆ ѿсыла́етсѧ не прикаса́тисѧ  хрⷭ҇тꙋ̀. но ѻ҆ба́че проповѣ́дница посыла́етсѧ твои̑мъ  оу҆ч҃нкѡ́мъ, и҆̀мже бл҃говѣствова́нїе носѧ́щи, є҆́же  ко ѻ҆те́ческомꙋ жре́бїю восхо́дъ возвѣща́ющи: съ не́юже  сподо́би и҆ на́съ ꙗ҆вле́нїѧ твоегѡ̀ влⷣко гдⷭ҇и. 
Є҆ѯапостїла́рїй ѳ҃: Заключє́ннымъ влⷣко две́ремъ,  ꙗ҆́кѡ вше́лъ є҆сѝ, а҆пⷭ҇лы и҆спо́лнилъ є҆сѝ дх҃а  прест҃а́гѡ, ми́рнѡ дꙋ́нꙋвъ: и҆̀мже вѧза́ти же и҆ рѣша́ти  грѣхѝ ре́клъ є҆сѝ: и҆ по ѻ҆смѝ дне́хъ твоѧ̑ ре́бра  ѳѡмѣ̀ показа́лъ є҆сѝ, и҆ рꙋ́цѣ. съ ни́мже вопїе́мъ:  гдⷭ҇ь и҆ бг҃ъ ты̀ є҆сѝ. 
Бг҃оро́диченъ: Твоего̀ сн҃а ꙗ҆́кѡ ви́дѣла є҆сѝ ѿ  гро́ба воскре́сша тридне́вна, бг҃оневѣ́стнаѧ, прест҃а́ѧ  дв҃о, всю̀ ско́рбь ѿложи́ла є҆сѝ, ю҆́же под̾ѧ́ла  є҆сѝ, ꙗ҆́кѡ мт҃и, є҆гда̀ оу҆зрѣ́ла є҆сѝ  стра́ждꙋща: и҆ ра́дости и҆спо́лншисѧ со оу҆ч҃нкѝ є҆гѡ̀  почита́ющи того̀, пое́ши. тѣ́мже и҆̀же бцⷣꙋ тѧ̀ ны́нѣ  и҆сповѣ́дающихъ сп҃са́й. 
Оу҆́треннѧѧ стїхи́ра, гла́съ є҃: 
Ꙗ҆́кѡ въ послѣ̑днѧѧ лѣ̑та, сꙋ́щꙋ по́здѣ ѿ  сꙋббѡ́тъ предста́лъ є҆сѝ дрꙋгѡ́мъ хрⷭ҇тѐ, и҆ чꙋдесе́мъ  чꙋ́до и҆звѣствꙋ́еши, заключє́ннымъ вхо́дѡмъ двє́рнымъ,  є҆́же и҆з̾ ме́ртвыхъ твоѐ воскрⷭ҇нїе: но и҆спо́лнилъ  є҆сѝ ра́дости оу҆ч҃никѝ, и҆ дх҃а ст҃а́го препода́лъ  є҆сѝ и҆̀мъ, и҆ вла́сть по́далъ є҆сѝ ѡ҆ставле́нїѧ  грѣхѡ́въ и҆ ѳѡмы̀ не ѡ҆ста́вилъ є҆сѝ въ невѣ́рствїѧ  погрꙋжа́тисѧ бꙋ́ри. тѣ́мже пода́ждь и҆ на́мъ ра́зꙋмъ  и҆́стинный, и҆ ѡ҆ставле́нїе прегрѣше́нїй бл҃гоꙋтро́бне  гдⷭ҇и. 
Є҆ѯапостїла́рїй і҃: Тїверїа́дское мо́ре съ  дѣтьмѝ зеведе́евыми, наѳана́ила съ петро́мъ же и҆ со  дрꙋги́ма двѣма̀ дре́вле, и҆ ѳѡмꙋ̀ и҆мѧ́ше на ло́вѣ:  и҆̀же хрⷭ҇то́вымъ повелѣ́нїемъ ѡ҆деснꙋ́ю вве́ргше,  мно́жество и҆звлеко́ша ры́бъ: є҆го́же пе́тръ позна́въ,  къ немꙋ̀ бродѧ́ше, и҆̀мже тре́тїе ꙗ҆вле́йсѧ, и҆ хлѣ́бъ  показа̀, и҆ ры́бꙋ на оу҆́глехъ. 
Бг҃оро́диченъ: Воскрⷭ҇шаго гдⷭ҇а тридне́вна ѿ  гро́ба, дв҃о, молѝ ѡ҆ воспѣва́ющихъ тѧ̀, и҆ любо́вїю  бл҃жа́щихъ: тебе́ бо и҆́мамы всѝ прибѣ́жище  сп҃си́тельное, и҆ хода́таицꙋ къ немꙋ̀: наслѣ́дїе бо  твоѐ, и҆ рабѝ є҆смы̀ бцⷣе, и҆ къ твоемꙋ̀ застꙋпле́нїю  всѝ взира́емъ. 
Оу҆́треннѧѧ стїхи́ра, гла́съ ѕ҃: 
По є҆́же во а҆́дъ соше́ствїи, и҆ є҆́же и҆з̾  ме́ртвыхъ воскрⷭ҇нїи, скорбѧ́ще ꙗ҆́коже досто́ѧше, ѡ҆  разлꙋче́нїи твое́мъ хрⷭ҇тѐ, оу҆ч҃нцы̀ на дѣ́ланїе  ѡ҆брати́шасѧ, и҆ па́ки кораблѝ и҆ мрє́жи, и҆ ло́ва  нигдѣ́же: но ты̀ сп҃се, ꙗ҆ви́всѧ ꙗ҆́кѡ влⷣка всѣ́хъ,  ѡ҆деснꙋ́ю мрє́жи повелѣва́еши воврещѝ, и҆ бы́сть  сло́во дѣ́ло вско́рѣ, и҆ мно́жество ры́бъ мно́гое, и҆  ве́черѧ стра́ннаѧ гото́ва на землѝ: є҆ѧ́же  причасти́вшымсѧ тогда̀ твои̑мъ оу҆ч҃нкѡ́мъ, и҆ на́съ  ны́нѣ мы́сленнѡ сподо́би наслади́тисѧ, чл҃вѣколю́бче  гдⷭ҇и. 
Є҆ѯапостїла́рїй а҃і: По бж҃е́ственнѣмъ воста́нїи,  три́жды петра̀, лю́биши ли мѧ̀, вопроша́ѧ гдⷭ҇ь, свои́хъ  ѻ҆ве́цъ предлага́етъ пастыренача́льника: и҆́же ви́дѧ,  є҆го́же люблѧ́ше і҆и҃съ, во слѣ́дъ грѧдꙋ́ща, вопроша́ше  влⷣкꙋ: се́й же что̀; а҆́ще хощꙋ̀, речѐ, пребыва́ти  семꙋ̀, до́ндеже и҆ па́ки прїидꙋ̀, что̀ къ тебѣ̀, дрꙋ́же  пе́тре; 
Бг҃оро́диченъ: Ѽ стра́шное та́инство, ѽ пресла́вное  чꙋ́до! сме́ртїю сме́рть всеконе́чнѣ погꙋбле́на бы́сть.  кто̀ оу҆́бѡ не воспое́тъ; и҆ кто̀ не поклони́тсѧ твоемꙋ̀  воскрⷭ҇нїю сло́ве, и҆ чи́стѡ ро́ждшей тѧ̀ пло́тїю бцⷣѣ;  є҆ѧ́же мл҃твами, всѣ́хъ гее́нны и҆зба́ви. 
Оу҆́треннѧѧ стїхи́ра, гла́съ и҃: 
Ꙗ҆влѧ́ѧ себѐ оу҆ч҃никѡ́мъ твои̑мъ, сп҃се, по  воскрⷭ҇нїи сі́мѡнꙋ да́лъ є҆сѝ ѻ҆ве́цъ па́ствꙋ, за  любвѐ воздаѧ́нїе, ꙗ҆́же ѡ҆ па́ствѣ, попече́нїѧ и҆щѧ̀.  тѣ́мже и҆ глаго́лалъ є҆сѝ: а҆́ще лю́биши мѧ̀ пе́тре,  пасѝ а҆́гнцы моѧ̑, пасѝ ѻ҆́вцы моѧ̑. ѻ҆́нъ же а҆́бїе  показꙋ́ѧ дрꙋголю́бное, ѡ҆ дрꙋзѣ́мъ оу҆ченицѣ̀  вопроша́ше: и҆́хже мл҃твами хрⷭ҇тѐ, ста́до твоѐ  сохранѧ́й, ѿ волкѡ́въ гꙋбѧ́щихъ є҆̀. 


Є҆ѯапостїла́рїи всеѧ̀ седми́цы, самопѣ́снѡ 
Въ понедѣ́льникъ: Не́бо ѕвѣзда́ми оу҆краси́вый  ꙗ҆́кѡ бг҃ъ, и҆ твои́ми а҆́гг҃лы всю̀ зе́млю  просвѣти́вый, содѣ́телю всѣ́хъ, пою́щыѧ тѧ̀ сп҃са́й. 
Бг҃оро́диченъ: Сла́дость а҆́гг҃лѡвъ, скорбѧ́щихъ  ра́дость, хрⷭ҇тїа́нъ предста́тельница дв҃о мт҃и гдⷭ҇нѧ,  застꙋпѝ на́съ, и҆ и҆зба́ви вѣ́чныхъ мꙋ́къ. 
Во вто́рникъ: Прⷣте́чꙋ і҆ѡа́нна, и҆ крⷭ҇ти́телѧ  сп҃сова, во прⷪ҇ро́цѣхъ прⷪ҇ро́ка, и҆ пꙋсты́ни  воспита́нїе, є҆лїсаве́тино рожде́нїе восхва́лимъ всѝ. 
Бг҃оро́диченъ: Сла́дость а҆́гг҃лѡвъ: Зрѝ въ  понедѣ́льникъ: 
Въ сре́дꙋ и҆ пѧто́къ: Крⷭ҇тъ - храни́тель всеѧ̀  вселе́ннаѧ, крⷭ҇тъ - красота̀ цр҃кве, крⷭ҇тъ - вѣ́рныхъ  оу҆твержде́нїе, крⷭ҇тъ - а҆́гг҃лѡвъ сла́ва и҆ де́мѡнѡвъ  ꙗ҆́зва. 
Крⷭ҇тобг҃оро́диченъ: Оу҆ крⷭ҇та̀ предстоѧ́щи, тѧ̀  безсѣ́меннѡ ро́ждшаѧ, и҆ рыда́ющи вопїѧ́ше: оу҆вы̀  сладча́йшее ча́до, ка́кѡ заше́лъ є҆сѝ ѿ ѻ҆́чїю  мое́ю; ка́кѡ въ ме́ртвыхъ вмѣни́лсѧ є҆сѝ; 
Въ четверто́къ: 
Подо́бенъ: Жєны̀ оу҆слы́шите: 
Во всю̀ подсо́лнечнꙋю те́кше проповѣ́дасте хрⷭ҇то́во  ѿ дв҃ы ст҃о́е воплоще́нїе вои́стиннꙋ, ѿ пре́лести  ѡ҆браща́юще ꙗ҆зы́ки, и҆ просвѣща́юще, и҆ всѧ̑ наꙋча́юще  трⷪ҇цꙋ почита́ти ст҃ꙋ́ю, а҆пⷭ҇ли сп҃сѡвы. 
Подо́бны: Вели́каго началопа́стырѧ, и҆ і҆ера́рха всѝ,  предсѣда́телѧ мѷрлѷкі́йскаго нїкола́а хва́лимъ: мнѡ́ги  бо мꙋ́жи сп҃сѐ, непра́веднѡ оу҆мре́ти и҆мꙋ́щыѧ, царю̀  ꙗ҆влѧ́етсѧ со а҆ѵла́вїемъ во снѣ̀, рѣшѧ̀ непра́ведное  и҆зрече́нїе. 
Бг҃оро́диченъ: Мр҃і́е чистѣ́йшаѧ, злата́ѧ  кади́льнице, невмѣсти́магѡ бж҃ества̀ прїѧ́телище  бы́вшее, въ не́мже ѻ҆ц҃ъ бл҃говолѝ, сн҃ъ же всели́сѧ,  и҆ дх҃ъ ст҃ы́й ѡ҆сѣни́въ тѧ̀ ѻ҆трокови́це показа̀  бцⷣꙋ. 
Въ сꙋббѡ́тꙋ: И҆́же и҆ ме́ртвыми и҆ живы́ми ѡ҆блада́ѧй  ꙗ҆́кѡ бг҃ъ, и҆ ст҃ы́ми твои́ми всю̀ зе́млю  просвѣти́вый, содѣ́телю всѣ́хъ, пою́щыѧ тѧ̀ сп҃са́й. 
Бг҃оро́диченъ: Мы̀ ѡ҆ тебѣ̀ хва́лимсѧ бцⷣе, и҆ къ  бг҃ꙋ тѧ̀ и҆́мамы предста́тельство, прострѝ рꙋ́кꙋ твою̀  неѡбори́мꙋю, и҆ сокрꙋшѝ врагѝ на́шѧ, твои̑мъ низпослѝ  рабѡ́мъ по́мощь ѿ ст҃а́гѡ. 


 источник и оцифровщики неизвестны   
Стїхи́ра є҆ѵⷢ҇льскаѧ а҃, гла́съ а҃. 
На го́рꙋ оу҆ч҃нкѡ́мъ и҆дꙋ́щымъ за земно́е  вознесе́нїе, предста̀ гдⷭ҇ь, и҆ поклони́вшесѧ є҆мꙋ̀, и҆  да́нныѧ вла́сти вездѣ̀ наꙋчи́вшесѧ, въ поднбⷭ҇нꙋю  посыла́хꙋсѧ, проповѣ́дати є҆́же и҆з̾ ме́ртвыхъ  воскрⷭ҇нїе, и҆ є҆́же на нб҃са̀ возше́ствїе: и҆̀мже и҆ во  вѣ́ки спребыва́ти нело́жный ѡ҆бѣща́сѧ хрⷭ҇то́съ бг҃ъ, и҆  сп҃съ дꙋ́шъ на́шихъ. 
Стїхи́ра є҆ѵⷢ҇льскаѧ в҃, гла́съ в҃. 
Съ мѵ́ры прише́дшымъ ꙗ҆̀же съ марі́ею жена́мъ, и҆  недоꙋмѣва́ющымсѧ, ка́кѡ бꙋ́детъ и҆̀мъ оу҆лꙋчи́ти жела́нїе,  ꙗ҆ви́сѧ ка́мень взѧ́тъ, и҆ бж҃е́ственный ю҆́ноша оу҆толѧ́ѧ  мѧте́жъ дꙋ́шъ и҆́хъ: воста́ бо глаго́летъ, і҆и҃съ гдⷭ҇ь.  тѣ́мже проповѣ́дите проповѣ́дникѡмъ є҆гѡ̀, оу҆ч҃никѡ́мъ  въ галїле́ю тещѝ, и҆ ви́дѣти є҆го̀ воскр҃сша и҆з̾  ме́ртвыхъ, ꙗ҆́кѡ жизнода́вца и҆ гдⷭ҇а. 
Стїхи́ра є҆ѵⷢ҇льскаѧ г҃, гла́съ г҃. 
Магдали́нѣ марі́и сп҃сово бл҃говѣствꙋ́ющей и҆з̾  ме́ртвыхъ воскрⷭ҇нїе и҆ ꙗ҆вле́нїе, не вѣ́рꙋюще оу҆ч҃нцы̀,  поноси́ми бы́ша ѡ҆ жестосе́рдїи: но зна́менми воѡрꙋ́жшесѧ и҆  чꙋдесы̀, ко проповѣ́данїю посыла́хꙋсѧ, и҆ ты̀ оу҆́бѡ  гдⷭ҇и, къ нача́льномꙋ свѣ́тꙋ возне́слсѧ є҆сѝ ѻ҆ц҃ꙋ̀,  ѻ҆ни́ же проповѣ́даша всю́дꙋ сло́во, чꙋдесы̀  оу҆вѣрѧ́юще. тѣ́мже просвѣти́вшесѧ тѣ́ми, сла́вимъ  твоѐ є҆́же и҆з̾ ме́ртвыхъ воскрⷭ҇нїе, человѣколю́бче  гдⷭ҇и. 
Стїхи́ра є҆ѵⷢ҇льскаѧ д҃, гла́съ д҃. 
Оу҆́тро бѣ̀ глꙋбоко̀, и҆ жєны̀ прїидо́ша на  гро́бъ тво́й, хрⷭ҇тѐ: но тѣ́ло не ѡ҆брѣ́тесѧ жела́емое  и҆́ми: тѣ́мже недоꙋмѣва́ющымсѧ, ꙗ҆̀же въ ри́захъ  блеща́щихсѧ предста̑вшаѧ глаго́ласта: что̀ жива́гѡ съ  ме́ртвыми и҆́щете; воста̀, ꙗ҆́коже предрѣчѐ, что̀ не  по́мните гл҃гѡ́лъ є҆гѡ̀; И҆́маже вѣ́ровавшѧ ви̑дѣннаѧ  проповѣ́дахꙋ, но мнѧ́хꙋсѧ лжа̀ благовѣ́щєнїѧ: та́кѡ бы́ша  є҆щѐ ко́сни оу҆ч҃нцы̀: но пе́тръ течѐ и҆ ви́дѣвъ  просла́ви твоѧ̑ въ себѣ̀ чꙋдеса̀. 
Стїхи́ра є҆ѵⷢ҇льскаѧ є҃, гла́съ є҃. 
Ѽ премꙋ́дрыхъ сꙋде́бъ твои́хъ хрⷭ҇тѐ! ка́кѡ петрꙋ̀  оу҆́бѡ плащани́цами є҆ди́нѣми да́лъ є҆сѝ разꙋмѣ́ти  твоѐ воскрⷭ҇нїе; лꙋцѣ́ же и҆ клео́пѣ спꙋтьше́ствꙋѧ  бесѣ́довалъ є҆сѝ, и҆ бесѣ́дꙋѧй не а҆́бїе себѐ  ꙗ҆влѧ́еши: тѣ́мже и҆ поноси́мъ быва́еши, ꙗ҆́кѡ є҆ди́нъ  прише́льствꙋѧй во і҆ерⷭ҇ли́мъ, и҆ не причаща́ѧйсѧ въ коне́цъ  совѣ́та и҆́хъ: но и҆́же всѧ̑ къ созда́нїѧ по́лзѣ стро́ѧ,  и҆ ꙗ҆̀же ѡ҆ тебѣ̀ прⷪ҇ро́чєствїѧ ѿкры́лъ є҆сѝ, и҆  внегда̀ блгⷭ҇ви́ти хлѣ́бъ позна́лсѧ є҆сѝ и҆̀мъ, є҆ю́же  и҆ пре́жде тогѡ̀ сердца̀ къ позна́нїю твоемꙋ̀ распала́стасѧ:  ꙗ҆̀же и҆ оу҆ч҃нкѡ́мъ со́браннымъ оу҆жѐ ꙗ҆́снѡ  проповѣ́даста твоѐ воскрⷭ҇нїе, и҆́мже поми́лꙋй на́съ. 
Стїхи́ра є҆ѵⷢ҇льскаѧ ѕ҃, гла́съ ѕ҃. 
И҆́стинный ми́ръ ты̀ хрⷭ҇тѐ, къ человѣ́кѡмъ бж҃їй  ми́ръ тво́й даѧ̀, по воста́нїи оу҆ч҃нкѡ́мъ, пристра́шны  показа́лъ є҆сѝ ѧ҆̀, мнѧ́щыѧ дꙋ́хъ ви́дѣти: но оу҆ти́шилъ  є҆сѝ мѧте́жъ дꙋшѝ и҆́хъ, показа́вый рꙋ́цѣ и҆ но́зѣ  твоѝ. ѻ҆ба́че не вѣ́рꙋющымъ є҆щѐ, бра́шенъ  причаще́нїемъ, и҆ оу҆че́нїй воспомина́нїемъ, ѿве́рзлъ  є҆сѝ и҆́хъ оу҆́мъ, є҆́же разꙋмѣ́ти писа̑нїѧ: и҆̀мже и҆  ѻ҆ч҃еское ѡ҆бѣтова́нїе ѡ҆бѣща́въ, и҆ бл҃гослови́въ ѧ҆̀,  ѿстꙋпи́лъ є҆сѝ на нб҃о. тѣ́мже съ ни́ми покланѧ́емсѧ  тебѣ̀, гдⷭ҇и сла́ва тебѣ̀. 
Стїхи́ра є҆ѵⷢ҇льскаѧ з҃, гла́съ з҃. 
Сѐ тьма̀, и҆ ра́нѡ, и҆ что̀ оу҆ гро́ба марі́е  стои́ши, мно́гꙋю тьмꙋ̀ и҆мѣ́ющи въ ра́зꙋмѣ, въ не́йже,  гдѣ̀ положе́нъ бы́сть, вопроша́еши, і҆и҃съ; но ви́ждь  сри́щꙋщѧсѧ оу҆ч҃никѝ, ка́кѡ плащани́цами и҆ сꙋдаре́мъ  воскрⷭ҇нїе ѡ҆брѣто́ша, и҆ помѧнꙋ́ша ꙗ҆̀же ѡ҆ си́хъ  писа̑нїѧ. съ ни́миже и҆ и҆́миже и҆ мы̀ вѣ́ровавше,  воспѣва́емъ тѧ̀ жизнода́вца хрⷭ҇та̀. 
Стїхи́ра є҆ѵⷢ҇льскаѧ и҃, гла́съ и҃. 
Марі̑ины сле́зы не всꙋ́е пролива́ютсѧ те́плѣ, се́  бо сподо́бисѧ и҆ оу҆ча́щихъ а҆́гг҃лѡвъ, и҆ видѣ́нїѧ  самогѡ̀ і҆и҃са: тѣ́мже и҆ ѿсыла́етсѧ не прикаса́тисѧ  хрⷭ҇тꙋ̀. но ѻ҆ба́че проповѣ́дница посыла́етсѧ твои̑мъ  оу҆ч҃нкѡ́мъ, и҆̀мже бл҃говѣствова́нїе носѧ́щи, є҆́же ко  ѻ҆те́ческомꙋ жре́бїю восхо́дъ возвѣща́ющи: съ не́юже  сподо́би и҆ на́съ ꙗ҆вле́нїѧ твоегѡ̀ влⷣко гдⷭ҇и. 
Стїхи́ра є҆ѵⷢ҇льскаѧ ѳ҃, гла́съ є҃. 
Ꙗ҆́кѡ въ послѣ̑днѧѧ лѣ̑та, сꙋ́щꙋ по́здѣ ѿ  сꙋббѡ́тъ предста́лъ є҆сѝ дрꙋгѡ́мъ хрⷭ҇тѐ, и҆ чꙋдесе́мъ  чꙋ́до и҆звѣствꙋ́еши, заключє́ннымъ вхо́дѡмъ двє́рнымъ,  є҆́же и҆з̾ ме́ртвыхъ твоѐ воскрⷭ҇нїе: но и҆спо́лнилъ  є҆сѝ ра́дости оу҆ч҃никѝ, и҆ дх҃а ст҃а́го препода́лъ  є҆сѝ и҆̀мъ, и҆ вла́сть по́далъ є҆сѝ ѡ҆ставле́нїѧ  грѣхѡ́въ и҆ ѳѡмы̀ не ѡ҆ста́вилъ є҆сѝ въ невѣ́рствїѧ  погрꙋжа́тисѧ бꙋ́ри. тѣ́мже пода́ждь и҆ на́мъ ра́зꙋмъ  и҆́стинный, и҆ ѡ҆ставле́нїе прегрѣше́нїй бл҃гоꙋтро́бне  гдⷭ҇и. 
Стїхи́ра є҆ѵⷢ҇льскаѧ і҃, гла́съ ѕ҃. 
По є҆́же во а҆́дъ соше́ствїи, и҆ є҆́же и҆з̾  ме́ртвыхъ воскрⷭ҇нїи, скорбѧ́ще ꙗ҆́коже досто́ѧше, ѡ҆  разлꙋче́нїи твое́мъ хрⷭ҇тѐ, оу҆ч҃нцы̀ на дѣ́ланїе  ѡ҆брати́шасѧ, и҆ па́ки кораблѝ и҆ мрє́жи, и҆ ло́ва  нигдѣ́же: но ты̀ сп҃се, ꙗ҆ви́всѧ ꙗ҆́кѡ влⷣка всѣ́хъ,  ѡ҆деснꙋ́ю мрє́жи повелѣва́еши воврещѝ, и҆ бы́сть сло́во  дѣ́ло вско́рѣ, и҆ мно́жество ры́бъ мно́гое, и҆ ве́черѧ  стра́ннаѧ гото́ва на землѝ: є҆ѧ́же причасти́вшымсѧ тогда̀  твои̑мъ оу҆ч҃нкѡ́мъ, и҆ на́съ ны́нѣ мы́сленнѡ сподо́би  наслади́тисѧ, чл҃вѣколю́бче гдⷭ҇и. 
Стїхи́ра є҆ѵⷢ҇льскаѧ а҃і, гла́съ и҃. 
Ꙗ҆влѧ́ѧ себѐ оу҆ч҃никѡ́мъ твои̑мъ, сп҃се, по  воскрⷭ҇нїи сі́мѡнꙋ да́лъ є҆сѝ ѻ҆ве́цъ па́ствꙋ, за любвѐ  воздаѧ́нїе, ꙗ҆́же ѡ҆ па́ствѣ, попече́нїѧ и҆щѧ̀. тѣ́мже и҆  глаго́лалъ є҆сѝ: а҆́ще лю́биши мѧ̀ пе́тре, пасѝ а҆́гнцы  моѧ̑, пасѝ ѻ҆́вцы моѧ̑. ѻ҆́нъ же а҆́бїе показꙋ́ѧ  дрꙋголю́бное, ѡ҆ дрꙋзѣ́мъ оу҆ченицѣ̀ вопроша́ше: и҆́хже  мл҃твами хрⷭ҇тѐ, ста́до твоѐ сохранѧ́й, ѿ волкѡ́въ  гꙋбѧ́щихъ є҆̀. 


Свѣти́льны дневні́и во всю̀ седми́цꙋ 
Въ понедѣ́льникъ оу҆́бѡ: Предста́тельствы  безпло́тныхъ твои́хъ, и҆ сп҃си́ мѧ. 
Во вто́рникъ: Мл҃твами гдⷭ҇и, прⷣте́чи твоегѡ̀, и҆  сп҃си́ мѧ. 
Въ сре́дꙋ и҆ пѧто́къ: Си́лою гдⷭ҇и, крⷭ҇та̀ твоегѡ̀,  и҆ сп҃си́ мѧ. 
Въ четверто́къ: Мл҃твами гдⷭ҇и, а҆пⷭ҇лъ твои́хъ, и҆  ст҃и́телѧ нїкола́а, и҆ сп҃си́ мѧ. 
Въ сꙋббѡ́тꙋ глаго́летъ сїѐ два́жды. 
Въ пе́рвомъ оу҆́бѡ: Мл҃твами гдⷭ҇и, свѧты́хъ твои́хъ,  и҆ сп҃си́ мѧ. 
Во второ́мъ же: Мл҃твами гдⷭ҇и, бцⷣы, и҆ сп҃си́ мѧ. 
Свѣти́льны подо́бнѣ по гла́сꙋ, три́жды. 
Свѣти́ленъ, гла́съ а҃: 
Свѣ́тъ возсїѧ́й гдⷭ҇и, дꙋ́шꙋ мою̀ ѡ҆чи́сти ѿ  всѧ́кагѡ грѣха̀, предста́тельствы безпло́тныхъ твои́хъ,  и҆ сп҃си́ мѧ. 
Гла́съ в҃: Свѣ́тъ тво́й присносꙋ́щный низпослѝ  хрⷭ҇тѐ бж҃е, и҆ просвѣтѝ ѻ҆́чи та̑йныѧ се́рдца  моегѡ̀, предста́тельствы безпло́тныхъ твои́хъ, и҆ сп҃си́  мѧ. 
Гла́съ г҃: Низпослѝ свѣ́тъ тво́й хрⷭ҇тѐ бж҃е, и҆  просвѣтѝ се́рдце моѐ, предста́тельствы безпло́тныхъ  твои́хъ, и҆ сп҃си́ мѧ. 
Гла́съ д҃: Свѣ́тъ возсїѧ́й мі́рꙋ твоемꙋ̀, во тьмѣ̀  дꙋ́шꙋ мою̀ сꙋ́щꙋю ѿ всѧ́кагѡ грѣха̀ ѡ҆чи́сти,  предста́тельствы безпло́тныхъ твои́хъ, и҆ сп҃си́ мѧ. 
Гла́съ є҃: Свѣтода́вче гдⷭ҇и, низпослѝ свѣ́тъ  тво́й, и҆ просвѣтѝ се́рдце моѐ, предста́тельствы  безпло́тныхъ твои́хъ, и҆ сп҃си́ мѧ. 
Гла́съ ѕ҃: Предста́тельствы гдⷭ҇и, безпло́тныхъ  твои́хъ, низпослѝ дꙋша́мъ на́шымъ свѣ́тъ тво́й  присносꙋ́щный. 
Гла́съ з҃: Воздви́гни мѧ̀ гдⷭ҇и, къ твоемꙋ̀  пѣснопѣ́нїю, и҆ наꙋчи́ мѧ твори́ти во́лю твою̀ ст҃ы́й,  предста́тельствы безпло́тныхъ твои́хъ, и҆ сп҃си́ мѧ. 
Гла́съ и҃: Свѣ́тъ сы́й хрⷭ҇тѐ, просвѣти́ мѧ тобо́ю,  предста́тельствы безпло́тныхъ твои́хъ, и҆ сп҃си́ мѧ. 


Бг҃орѡ́дичны воскре́сны 
на ѻ҆́смь гласѡ́въ 
Гла́съ а҃, бг҃оро́диченъ: 
Всемі́рнꙋю сла́вꙋ, ꙳ ѿ человѣ̑къ прозѧ́бшꙋю, ꙳ и҆ влⷣкꙋ ро́ждшꙋю, ꙳ небе́снꙋю две́рь воспои́мъ мр҃і́ю дв҃ꙋ, ꙳ безпло́тныхъ пѣ́снь, и҆ вѣ́рныхъ оу҆добре́нїе: ꙳ сїѧ̀ бо ꙗ҆ви́сѧ нб҃о, и҆ хра́мъ бж҃ества̀: ꙳ сїѧ̀ прегражде́нїе вражды̀ разрꙋши́вши, ꙳ ми́ръ введѐ, и҆ црⷭ҇твїе ѿве́рзе, ꙳ сїю̀ оу҆́бѡ и҆мꙋ́ще вѣ́ры оу҆твержде́нїе, ꙳ побо́рника и҆́мамы и҆зъ неѧ̀ ро́ждшагосѧ гдⷭ҇а. ꙳ дерза́йте оу҆́бѡ, дерза́йте лю́дїе бж҃їи: ꙳ и҆́бо то́й побѣди́тъ врагѝ, ꙳ ꙗ҆́кѡ всеси́ленъ. 
На стїхо́внѣ, бг҃оро́диченъ: 
Сѐ и҆спо́лнисѧ и҆са́їино прорече́нїе, ꙳ дв҃а бо родила̀ є҆сѝ,  ꙳ и҆ по рождествѣ̀ ꙗ҆́кѡ пре́жде рождества̀ пребыла̀ є҆сѝ:  ꙳ бг҃ъ бо бѣ̀ рожде́йсѧ, ꙳ тѣ́мже и҆ є҆стєства̀ новопресѣчѐ. ꙳ но ѽ бг҃ома́ти! ꙳ молє́нїѧ твои́хъ рабѡ́въ, ꙳ въ твое́мъ хра́мѣ приноси̑маѧ тебѣ̀ не пре́зри:  ꙳ но ꙗ҆́кѡ бл҃гоꙋтро́бнаго твои́ма рꙋка́ма носѧ́щи, ꙳ на твоѧ̑ рабы̑ оу҆милосе́рдисѧ, ꙳ и҆ молѝ спасти́сѧ дꙋша́мъ на́шымъ. 
Гла́съ в҃, бг҃оро́диченъ: 
Пре́йде сѣ́нь зако́ннаѧ, бл҃года́ти прише́дши: ꙳ ꙗ҆́коже бо кꙋпина̀ не сгара́ше ѡ҆палѧ́ема: ꙳ та́кѡ дв҃а родила̀ є҆сѝ,  ꙳ и҆ дв҃а пребыла̀ є҆сѝ. ꙳ вмѣ́сто столпа̀ ѡ҆́гненнаго,  ꙳ пра́ведное возсїѧ̀ сл҃нце: ꙳ вмѣ́сто мѡѷсе́ѧ, ꙳ хрⷭ҇то́съ, спасе́нїе дꙋ́шъ на́шихъ. 
На стїхо́внѣ, бг҃оро́диченъ: 
Ѽ чꙋдесѐ но́вагѡ всѣ́хъ дре́внихъ чꙋде́съ! ꙳ кто́ бо позна̀ мт҃рь безъ мꙋ́жа ро́ждшꙋю, ꙳ и҆ на рꙋкꙋ̀ носѧ́щꙋю, всю̀ тва́рь содержа́щаго; ꙳ бж҃їе є҆́сть и҆зволе́нїе, ро́ждшеесѧ.  ꙳ є҆го́же ꙗ҆́кѡ млⷣнца, пречⷭ҇таѧ, твои́ма рꙋка́ма носи́вшаѧ,  ꙳ и҆ мт҃рне дерзнове́нїе къ немꙋ̀ и҆мꙋ́щаѧ, ꙳ не преста́й молѧ́щи ѡ҆ чтꙋ́щихъ тѧ̀, ꙳ оу҆ще́дрити и҆ сп҃стѝ дꙋ́шы на́шѧ. 
Гла́съ г҃, бг҃оро́диченъ: 
Ка́кѡ не диви́мсѧ бг҃омꙋ́жномꙋ рождествꙋ̀ твоемꙋ̀, пречⷭ҇тна́ѧ; ꙳ и҆скꙋше́нїѧ бо мꙋ́жескагѡ не прїе́мши, всенепоро́чнаѧ, ꙳ родила̀ є҆сѝ без̾ ѻ҆ц҃а̀ сн҃а пло́тїю, ꙳ пре́жде вѣ̑къ ѿ ѻ҆ц҃а̀ рожде́ннаго без̾ мт҃ре, ꙳ ника́коже претепѣ́вшаго и҆змѣне́нїѧ, и҆лѝ смѣше́нїѧ, и҆лѝ раздѣле́нїѧ, ꙳ но ѻ҆бою̀ сꙋществꙋ̀ сво́йство цѣ́ло сохра́ншаго. ꙳ тѣ́мже, мт҃и, дв҃о влⷣчце, ꙳ того̀ молѝ спасти́сѧ дꙋша́мъ, ꙳ правосла́внѡ бцⷣꙋ и҆сповѣ́дающихъ тѧ̀. 
На стїхо́внѣ, бг҃оро́диченъ: 
Без̾ сѣ́мене ѿ бж҃е́ственнагѡ дх҃а, ꙳ во́лею же ѻ҆́ч҃ею зачала̀ є҆сѝ сн҃а бж҃їѧ, ꙳ ѿ ѻ҆ц҃а̀ без̾ мт҃ре пре́жде вѣ̑къ сꙋ́ща: ꙳ на́съ же ра́ди, и҆зъ тебѐ без̾ ѻ҆ц҃а̀ бы́вша, ꙳ пло́тїю родила̀ є҆сѝ, ꙳ и҆ млⷣнца млеко́мъ пита́ла є҆сѝ. ꙳ тѣ́мже не преста́й моли́ти, ꙳ и҆зба́витисѧ ѿ бѣ́дъ дꙋша́мъ на́шымъ. 
Гла́съ д҃, бг҃оро́диченъ: 
И҆́же тебѐ ра́ди бг҃оѻц҃ъ прⷪ҇ро́къ дв҃дъ ꙳ пѣ́сненнѡ ѡ҆ тебѣ̀ провозгласѝ, ꙳ вели̑чїѧ тебѣ̀ сотво́ршемꙋ: ꙳ предста̀ цр҃и́ца ѡ҆деснꙋ́ю тебѐ. тѧ́ бо мт҃рь, хода́таицꙋ живота̀ показа̀, ꙳ без̾ ѻ҆ц҃а̀ и҆з̾ тебѐ вочеловѣ́читисѧ бл҃говоли́вый бг҃ъ: ꙳ да сво́й па́ки ѡ҆бнови́тъ ѡ҆́бразъ, и҆стлѣ́вшїй страстьмѝ, ꙳ и҆ заблꙋ́ждшее горохи́щное ѡ҆брѣ́тъ ѻ҆вча̀, ꙳ на ра́мо воспрїи́мъ, ко ѻ҆ц҃ꙋ̀ принесе́тъ, и҆ своемꙋ̀ хотѣ́нїю, ꙳ съ небе́сными совокꙋпи́тъ си́лами, ꙳ и҆ спасе́тъ бцⷣе, мі́ръ, ꙳ хрⷭ҇то́съ и҆мѣ́ѧй ве́лїю и҆ бога́тꙋю млⷭ҇ть. 
На стїхо́внѣ, бг҃оро́диченъ: 
При́зри на молє́нїѧ твои́хъ ра̑бъ, всенепоро́чнаѧ, ꙳ оу҆толѧ́ющи лю̑таѧ на ны̀ воста̑нїѧ, ꙳ всѧ́кїѧ ско́рби на́съ и҆змѣнѧ́ющи: ꙳ тѧ́ бо є҆ди́нꙋ, тве́рдое и҆ и҆звѣ́стное оу҆твержде́нїе и҆́мамы: ꙳ и҆ твоѐ предста́тельство стѧжа́хомъ, ꙳ да не постыди́мсѧ, влⷣчце, тѧ̀ призыва́ющїи, ꙳ потщи́сѧ на оу҆моле́нїе, ꙳ тебѣ̀ вѣ́рнѡ вопїю́щихъ: ꙳ ра́дꙋйсѧ, влⷣчце, ꙳ всѣ́хъ по́моще, ра́досте и҆ покро́ве, ꙳ и҆ спасе́нїе дꙋ́шъ на́шихъ. 
Гла́съ є҃, бг҃оро́диченъ: 
Въ чермнѣ́мъ мо́ри, ꙳ неискꙋсобра́чныѧ невѣ́сты ѻ҆́бразъ написа́сѧ и҆ногда̀: ꙳ та́мѡ мѡѷсе́й, раздѣли́тель воды̀: ꙳ здѣ́ же гаврїи́лъ, слꙋжи́тель чꙋдесѐ. ꙳ тогда̀ глꙋбинꙋ̀ ше́ствова немо́креннѡ і҆и҃ль: ꙳ ны́нѣ же хрⷭ҇та̀ родѝ безсѣ́меннѡ дв҃а. ꙳ мо́ре по проше́ствїи і҆и҃левѣ, пребы́сть непрохо́дно: ꙳ непоро́чнаѧ по рождествѣ̀ є҆мманꙋ́илевѣ, пребы́сть нетлѣ́нна. ꙳ сы́й, и҆ пре́жде сы́й, ꙳ ꙗ҆вле́йсѧ ꙗ҆́кѡ чл҃вѣ́къ, ꙳ бж҃е, поми́лꙋй на́съ. 
На стїхо́внѣ, бг҃оро́диченъ: 
Хра́мъ и҆ две́рь є҆сѝ, ꙳ пала́та и҆ прⷭ҇то́лъ цр҃е́въ, ꙳ дв҃о всечестна́ѧ, ꙳ є҆́юже и҆зба́витель мо́й, хрⷭ҇то́съ гдⷭ҇ь, во тмѣ̀ спѧ́щымъ ꙗ҆ви́сѧ, ꙳ сл҃нце пра́вды, просвѣти́ти хотѧ̀, ꙳ ꙗ҆̀же созда́ по ѻ҆́бразꙋ своемꙋ̀ рꙋко́ю свое́ю. ꙳ тѣ́мже, всепѣ́таѧ, ꙗ҆́кѡ мт҃рне дерзнове́нїе къ немꙋ̀ стѧжа́вшаѧ, ꙳ непреста́ннѡ молѝ спасти́сѧ дꙋша́мъ на́шымъ. 
Гла́съ ѕ҃, бг҃оро́диченъ: 
Кто̀ тебѐ не оу҆блажи́тъ прест҃а́ѧ дв҃о; ꙳ кто́ ли не воспое́тъ твоегѡ̀ пречⷭ҇тагѡ рождества̀; ꙳ безлѣ́тнѡ бо ѿ ѻ҆ц҃а̀ возсїѧ́вый сн҃ъ є҆диноро́дный, ꙳ то́йже ѿ тебѐ чⷭ҇тыѧ про́йде, ꙳ неизрече́ннѡ вопло́щсѧ, ꙳ є҆стество́мъ бг҃ъ сы́й, ꙳ и҆ є҆стество́мъ бы́въ чл҃вѣ́къ на́съ ра́ди, ꙳ не во двою̀ лицꙋ̑ раздѣлѧ́емый, ꙳ но во двою̀ є҆стествꙋ̑ ꙳ несли́тнѡ познава́емый. ꙳ того̀ молѝ, чⷭ҇таѧ, всебл҃же́ннаѧ, ꙳ поми́ловатисѧ дꙋша́мъ на́шымъ. 
На стїхо́внѣ, бг҃оро́диченъ: 
Творе́цъ и҆ и҆зба́витель мо́й, пречⷭ҇таѧ, хрⷭ҇то́съ гдⷭ҇ь ꙳ и҆зъ твои́хъ ложе́снъ проше́дъ, ꙳ въ мѧ̀ ѡ҆болкі́йсѧ, ꙳ пе́рвыѧ клѧ́твы а҆да́ма свободѝ. ꙳ тѣ́мже тѝ, всечⷭ҇таѧ, ꙳ ꙗ҆́кѡ бж҃їи мт҃ри же и҆ дв҃ѣ, ꙳ вои́стиннꙋ вопїе́мъ немо́лчнѡ: ꙳ ра́дꙋйсѧ а҆́гг҃льски, ра́дꙋйсѧ влⷣчце, ꙳ предста́тельство и҆ покро́ве, ꙳ и҆ спасе́нїе дꙋ́шъ на́шихъ. 
Гла́съ з҃, бг҃оро́диченъ: 
Мт҃и оу҆́бѡ позна́ласѧ є҆сѝ, ꙳ па́че є҆стества̀, бцⷣе, ꙳ пребыла́ же є҆сѝ дв҃а, ꙳ па́че сло́ва и҆ ра́зꙋма: ꙳ и҆ чꙋдесѐ рождества̀ твоегѡ̀ сказа́ти ѧ҆зы́къ не мо́жетъ. ꙳ пресла́внꙋ бо сꙋ́щꙋ зача́тїю, чⷭ҇таѧ, ꙳ непости́женъ є҆́сть ѡ҆́бразъ рожде́нїѧ: ꙳ и҆дѣ́же бо хо́щетъ бг҃ъ, побѣжда́етсѧ є҆стества̀ чи́нъ. ꙳ тѣ́мже тѧ̀ всѝ, мт҃рь бж҃їю вѣ́дꙋще, ꙳ мо́лимтисѧ прилѣ́жнѡ, ꙳ молѝ спасти́сѧ дꙋша́мъ на́шымъ. 
На стїхо́внѣ, бг҃оро́диченъ: 
Под̾ кро́въ тво́й, влⷣчце, всѝ земноро́днїи прибѣга́юще, вопїе́мъ тѝ: ꙳ бцⷣе оу҆пова́нїе на́ше, ꙳ и҆зба́ви ны̀ ѿ безмѣ́рныхъ прегрѣше́нїй, ꙳ и҆ спасѝ дꙋ́шы на́шѧ. 
Гла́съ и҃, бг҃оро́диченъ: 
Цр҃ь нбⷭ҇ный за человѣколю́бїе на землѝ ꙗ҆ви́сѧ, ꙳ и҆ съ человѣ̑ки поживѐ: ꙳ ѿ дв҃ы бо чⷭ҇тыѧ пло́ть прїе́мый, ꙳ и҆ и҆зъ неѧ̀ проше́дый съ воспрїѧ́тїемъ: ꙳ є҆ди́нъ є҆́сть сн҃ъ, сꙋгꙋ́бъ є҆стество́мъ, ꙳ но не ѵ҆поста́сїю. ꙳ тѣ́мже соверше́нна того̀ бг҃а, ꙳ и҆ соверше́нна чл҃вѣ́ка вои́стиннꙋ проповѣ́дающе, ꙳ и҆сповѣ́дꙋемъ хрⷭ҇та̀ бг҃а на́шего: ꙳ є҆го́же молѝ, мт҃и безневѣ́стнаѧ, ꙳ поми́ловатисѧ дꙋша́мъ на́шымъ. 
На стїхо́внѣ, бг҃оро́диченъ: 
Безневѣ́стнаѧ дв҃о, ꙳ ꙗ҆́же бг҃а неизрече́ннѡ заче́нши пло́тїю, ꙳ мт҃и бг҃а вы́шнѧгѡ, твои́хъ рабѡ́въ мольбы̑ прїимѝ, всенепоро́чнаѧ, ꙳ всѣ̑мъ подаю́щи ѡ҆чище́нїе прегрѣше́нїй: ꙳ ны́нѣ на̑ша молє́нїѧ прїе́млющи, ꙳ молѝ спасти́сѧ всѣ̑мъ на́мъ. 
Бг҃орѡ́дичны ѻ҆смѝ гласѡ́въ 
поє́мыѧ, є҆гда̀ є҆́сть Сла́ва ст҃о́мꙋ въ мине́и 
И҆ ны́нѣ, по гла́сꙋ сїѧ̑ 
Въ недѣ́лю ве́чера бг҃оро́диченъ, гла́съ а҃: 
Нбⷭ҇ныхъ чинѡ́въ ра́дованїе, на землѝ человѣ́кѡвъ крѣ́пкое предста́тельство, пречⷭ҇таѧ дв҃о, спаси́ ны, и҆̀же къ тебѣ̀ прибѣга́ющыѧ: ꙗ҆́кѡ на тѧ̀ оу҆пова́нїе по бз҃ѣ, бцⷣе, возложи́хомъ. 
Въ понедѣ́льникъ, на оу҆́трени бг҃оро́диченъ: 
Ст҃ѣ́йшаѧ ст҃ы́хъ всѣ́хъ си́лъ, честнѣ́йшаѧ всеѧ̀ тва́ри, бцⷣе, влⷣчце мі́ра, спаси́ ны, сп҃са ро́ждшаѧ, ѿ прегрѣше́нїй тмори́чныхъ и҆ бѣ́дъ, ꙗ҆́кѡ бл҃га́ѧ, моли́твами твои́ми. 
Въ понедѣ́льникъ ве́чера бг҃оро́диченъ: 
Дв҃о всепѣ́таѧ, ю҆́же къ тебѣ̀ та́йнꙋ мѡѷсе́й прⷪ҇ро́ческима ви́дѣ ѻ҆чи́ма, кꙋпинꙋ̀ горѧ́щꙋ и҆ неѡпалѧ́емꙋ: бж҃ества́ бо ѻ҆́гнь оу҆тро́бꙋ твою̀, чⷭ҇таѧ, не ѡ҆палѝ. Тѣ́мже мо́лимъ тѧ̀, ꙗ҆́кѡ мт҃рь бг҃а на́шегѡ, ми́ръ и҆спроси́ти мі́рови, и҆ ве́лїю ми́лость. 
Во вто́рникъ оу҆́тра бг҃оро́диченъ: 
Блꙋдни́цꙋ и҆ блꙋ́днаго а҆́зъ, и҆ разбо́йника побѣди́хъ, и҆ мытарѧ̀ прегрѣше́нїй преминꙋ́хъ, и҆ нїнеѵі́тѧны. Оу҆вы̀ мнѣ̀, что̀ бꙋ́дꙋ; ка́кѡ оу҆бѣ́гнꙋ мꙋ́ки а҆́зъ ѻ҆каѧ́нный; чⷭ҇таѧ, припа́даю тѝ, оу҆ще́дри мѧ̀ ми́лостїю твое́ю, ꙗ҆́коже ѻ҆́ныѧ сн҃ъ тво́й спа́слъ є҆́сть. 
Въ сре́дꙋ ве́чера бг҃оро́диченъ: 
Ра́дꙋйсѧ, ра́дость пра́дѣдѡвъ, а҆пⷭ҇толѡвъ, и҆ мꙋ́ченикѡвъ весе́лїе, и҆ покро́въ на́съ, дв҃о, твои́хъ рабѡ́въ. 
Въ четверто́къ оу҆́тра бг҃оро́диченъ: 
Ра́дꙋйсѧ, бг҃оро́дице дв҃о, ра́дꙋйсѧ, похвало̀ всеѧ̀ вселе́нныѧ, ра́дꙋйсѧ, пречⷭ҇таѧ мт҃и бж҃їѧ бл҃гослове́ннаѧ. 
Въ пѧто́къ ве́чера бг҃оро́диченъ: 
Вои́стиннꙋ па́че оу҆ма̀ чꙋ̑днаѧ твоѧ̑ вели̑чїѧ, ржⷭ҇тва̀ твоегѡ̀, бг҃оневѣ́сто, ꙗ҆̀же проповѣ́даша прⷪ҇ро́цы всѝ, всѧ̑ пресла̑внаѧ, зача́тїе и҆ ржⷭ҇тво̀, всепѣ́таѧ, недомы́сленно, и҆ несказа́нно, и҆́мже мі́ръ спа́слъ є҆́сть, ꙗ҆́кѡ милосе́рдъ. 
Въ сꙋббѡ́тꙋ оу҆́тра бг҃оро́диченъ: 
Ра́дꙋйсѧ ѿ на́съ, ст҃а́ѧ бцⷣе дв҃о, чи́стый сосꙋ́де всеѧ̀ вселе́нныѧ, свѣщѐ неꙋгаси́маѧ, вмѣсти́лище невмѣсти́магѡ, хра́ме неѡбори́мый: ра́дꙋйсѧ, и҆зъ неѧ́же роди́сѧ а҆́гнецъ бж҃їй, взе́млѧй грѣхѝ всегѡ̀ мі́ра. 
Въ недѣ́лю ве́чера бг҃оро́диченъ, гла́съ в҃: 
Ра́дꙋйсѧ, мр҃і́е бцⷣе, хра́ме неразрꙋши́мый, па́че же ст҃ы́й, ꙗ҆́коже вопїе́тъ прⷪ҇ро́къ: свѧ́тъ хра́мъ тво́й, ди́венъ въ пра́вдѣ. 
Въ понедѣ́льникъ оу҆́тра бг҃оро́диченъ: 
На тѧ̀ оу҆пова́нїе, бцⷣе, возложи́хомъ ча́ѧнїѧ, да не ѿпаде́мъ, спасѝ на́съ ѿ бѣ́дъ, помо́щнице недоꙋмѣ́ємымъ, и҆ сопроти́вныхъ совѣ́ты разорѝ: ты́ бо є҆сѝ на́ше спасе́нїе, бл҃гослове́ннаѧ. 
Въ понедѣ́льникъ ве́чера бг҃оро́диченъ: 
Непроходи̑маѧ врата̀ та́йнѡ запеча́тствѡваннаѧ, бл҃гослове́ннаѧ бцⷣе дв҃о, прїимѝ молє́нїѧ на̑ша, и҆ принесѝ твоемꙋ̀ сн҃ꙋ и҆ бг҃ꙋ, да спасе́тъ тобо́ю дꙋ́шы на́шѧ. 
Во вто́рникъ оу҆́тра бг҃оро́диченъ: 
Ра́дꙋйсѧ, мр҃і́е бцⷣе, хра́ме неразрꙋши́мый, па́че же ст҃ы́й, ꙗ҆́коже вопїе́тъ прⷪ҇ро́къ: ст҃ъ хра́мъ тво́й, ди́венъ въ пра́вдѣ. 
Въ сре́дꙋ ве́чера бг҃оро́диченъ: 
Ꙗ҆́кѡ плодови́та ма́слина дв҃а и҆зрастѝ тебѐ, плода̀ живо́тнаго, плодоноси́ти мі́рови ве́лїю и҆ бога́тꙋю ми́лость. 
Въ четверто́къ оу҆́тра бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ, сохрани́ мѧ под̾ кро́вомъ твои́мъ. 
Въ пѧто́къ ве́чера бг҃оро́диченъ: 
Спасѝ ѿ бѣ́дъ рабы̑ твоѧ̑, бцⷣе дв҃о, ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельствꙋ. 
Въ сꙋббѡ́тꙋ оу҆́тра бг҃оро́диченъ: 
Прїиди́те, мт҃рь свѣ́та, пѣ́сньми немо́лчными зовꙋ́ще, всѝ просла́вимъ, та́ бо родѝ спасе́нїе на́ше: и҆ ра́дꙋйсѧ, принесе́мъ ꙗ҆́кѡ є҆ди́ной ро́ждшей всѣ́хъ нача́льнѣйшаго, и҆́же пре́жде вѣ̑къ бг҃а: ра́дꙋйсѧ, ꙗ҆́же є҆́ѵꙋ па́дшꙋю па́ки назда́вшаѧ: ра́дꙋйсѧ, пречⷭ҇таѧ дв҃о неискꙋсобра́чнаѧ. 
Въ недѣ́лю ве́чера бг҃оро́диченъ, гла́съ г҃: 
Бцⷣе предста́тельнице всѣ́хъ молѧ́щихсѧ тебѣ̀, тобо́ю дерза́емъ, и҆ тобо́ю хва́лимсѧ, и҆ къ тебѣ̀ всѐ оу҆пова́нїе на́ше є҆́сть, молѝ ро́ждшагосѧ и҆зъ тебє̀ за непотрє́бныѧ рабы̑ твоѧ̑. 
Въ понедѣ́льникъ оу҆́тра бг҃оро́диченъ: 
Ст҃опервочⷭ҇таѧ похвало̀ сꙋ́щи нбⷭ҇ныхъ чинѡ́въ, а҆пⷭ҇толѡвъ пѣ́нїе, и҆ прⷪ҇ро́кѡвъ сбытїѐ, влⷣчце, прїимѝ моли̑твы на́шѧ. 
Въ понедѣ́льникъ ве́чера бг҃оро́диченъ: 
Въ жена́хъ ст҃а́ѧ бцⷣе мт҃и безневѣ́стнаѧ, молѝ, є҆го́же родила̀ є҆сѝ, цр҃ѧ̀ и҆ бг҃а: да спасе́тъ на́съ, ꙗ҆́кѡ чл҃вѣколю́бецъ. 
Во вто́рникъ оу҆́тра бг҃оро́диченъ: 
Безъ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о. 
Въ сре́дꙋ ве́чера бг҃оро́диченъ: 
Вельмѝ согрѣша́юща мѧ̀, ѻ҆трокови́це, и҆схитѝ вели́кою твое́ю моли́твою пла́мене нꙋ́жднагѡ, и҆ и҆спра́ви, чⷭ҇таѧ, твои́ми мольба́ми, ко спасє́ннымъ стезѧ́мъ наставлѧ́ющи мѧ̀ мт҃рними твои́ми моли́твами. 
Въ четверто́къ оу҆́тра бг҃оро́диченъ: 
Безъ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о. 
Въ пѧто́къ ве́чера бг҃оро́диченъ: 
Въ жена́хъ ст҃а́ѧ бцⷣе мт҃и безневѣ́стнаѧ, молѝ, є҆го́же родила̀ є҆сѝ, цр҃ѧ̀ и҆ бг҃а: да спасе́тъ на́съ, ꙗ҆́кѡ чл҃вѣколю́бецъ. 
Въ сꙋббѡ́тꙋ оу҆́тра бг҃оро́диченъ: 
Безъ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о. 
Въ недѣ́лю ве́чера бг҃оро́диченъ, гла́съ д҃: 
Ра́дꙋйсѧ, свѣ́та ѻ҆́блаче: ра́дꙋйсѧ, свѣ́щнице свѣ́тлый: ра́дꙋйсѧ, рꙋ́чко, въ не́йже ма́нна: ра́дꙋйсѧ, же́зле а҆арѡ́новъ: ра́дꙋйсѧ, кꙋпино̀ неѡпали́маѧ: ра́дꙋйсѧ, черто́же: ра́дꙋйсѧ прⷭ҇то́ле: ра́дꙋйсѧ, горо̀ ст҃а́ѧ: ра́дꙋйсѧ, прибѣ́жище: ра́дꙋйсѧ, бжⷭ҇твеннаѧ трапе́зо: ра́дꙋйсѧ, две́ре та́йнаѧ, ра́дꙋйсѧ, всѣ́хъ ра́досте. 
Въ понедѣ́льникъ оу҆́тра бг҃оро́диченъ: 
Бцⷣе, всѣ́хъ цр҃и́це, правосла́вныхъ похвало̀, є҆реті́чествꙋющихъ шата̑нїѧ разорѝ, и҆ ли́ца и҆́хъ посрамѝ, не кла́нѧющихсѧ, нижѐ чтꙋ́щихъ, пречⷭ҇таѧ, чⷭ҇тны́й тво́й ѻ҆́бразъ. 
Въ понедѣ́льникъ ве́чера бг҃оро́диченъ: 
И҆зба́ви на́съ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ, є҆ди́но предста́тельство дꙋ́шъ на́шихъ. 
Во вто́рникъ оу҆́тра бг҃оро́диченъ: 
Ѿ всѣ́хъ бѣ́дъ рабы̑ твоѧ̑ сохранѧ́й, благослове́ннаѧ бцⷣе: да тѧ̀ сла́вимъ наде́ждꙋ дꙋ́шъ на́шихъ. 
Въ сре́дꙋ ве́чера бг҃оро́диченъ: 
И҆мꙋ́ще тѧ̀, бцⷣе, оу҆пова́нїе и҆ предста́тельство, вра́жїихъ навѣ̑тъ не оу҆бои́мсѧ, ꙗ҆́кѡ спаса́еши дꙋ́шы на́шѧ. 
Въ четверто́къ оу҆́тра бг҃оро́диченъ: 
Тѧ̀ стѣ́нꙋ стѧжа́хомъ, бцⷣе пречⷭ҇таѧ, и҆ благоꙋти́шное приста́нище, и҆ оу҆твержде́нїе. Тѣ́мже молю́сѧ и҆́же въ житїѝ ѡ҆бꙋрева́емь: ѡ҆кормѝ и҆ спаси́ мѧ. 
Въ пѧто́къ ве́чера бг҃оро́диченъ: 
Свѣщѐ неꙋгаси́маѧ, прⷭ҇то́ле пра́ведный, пречⷭ҇таѧ влⷣчце, молѝ спасти́сѧ дꙋша́мъ на́шымъ. 
Въ сꙋббѡ́тꙋ оу҆́тра бг҃оро́диченъ: 
Є҆ди́наѧ чⷭ҇таѧ и҆ пречⷭ҇таѧ дв҃о, ꙗ҆́же бг҃а безсѣ́меннѡ ро́ждшаѧ, молѝ спасти́сѧ дꙋша́мъ на́шымъ. 
Въ недѣ́лю ве́чера бг҃оро́диченъ, гла́съ є҃: 
Стра́шно и҆ пресла́вно, и҆ ве́лїе та́инство, невмѣсти́мый во чре́вѣ вмѣсти́сѧ, и҆ мт҃и по ржⷭ҇твѣ̀ па́ки пребы́сть дв҃а: бг҃а бо родѝ и҆зъ неѧ̀ воплоще́нна. томꙋ̀ возопїи́мъ, томꙋ̀ пѣ́снь рце́мъ, со а҆́гг҃лы воспѣва́юще: ст҃ъ є҆сѝ, хрⷭ҇тѐ бж҃е, и҆́же на́съ ра́ди вочл҃вѣ́чивыйсѧ, сла́ва тебѣ̀. 
Въ понедѣ́льникъ оу҆́тра бг҃оро́диченъ: 
Ѡ҆бра́дованнаѧ, хода́тайствꙋй твои́ми моли́твами, и҆ и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нїе мно́гихъ прегрѣше́нїй, мо́лимсѧ. 
Въ понедѣ́льникъ ве́чера бг҃оро́диченъ: 
Оу҆толѝ болѣ̑зни многовоздыха́ющїѧ дꙋшѝ моеѧ̀, оу҆толи́вшаѧ всѧ́кꙋ сле́зꙋ ѿ лица̀ землѝ: ты́ бо человѣ́кѡвъ болѣ̑зни ѿго́ниши, и҆ грѣ́шныхъ скѡ́рби разрꙋша́еши. Тебе́ бо всѝ стѧжа́хомъ наде́ждꙋ и҆ оу҆твержде́нїе, прест҃а́ѧ мт҃и дв҃о. 
Во вто́рникъ оу҆́тра бг҃оро́диченъ: 
Ѡ҆бра́дованнаѧ, хода́тайствꙋй твои́ми моли́твами, и҆ и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нїе мно́гихъ прегрѣше́нїй, мо́лимсѧ. 
Въ сре́дꙋ ве́чера бг҃оро́диченъ: 
Бл҃жи́мъ тѧ̀, бцⷣе дв҃о, и҆ сла́вимъ тѧ̀, вѣ́рнїи, по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ. 
Въ четверто́къ оу҆́тра бг҃оро́диченъ: 
Бл҃жи́мъ тѧ̀, бцⷣе дв҃о, ꙗ҆́кѡ и҆зъ тебє̀ возсїѧ̀ сл҃нце пра́вды хрⷭ҇то́съ, и҆мѣ́ѧй ве́лїю ми́лость. 
Въ пѧто́къ ве́чера бг҃оро́диченъ: 
Тебѣ̀ мо́лимсѧ ꙗ҆́кѡ бж҃їи мт҃ри: бл҃гослове́ннаѧ, молѝ ѡ҆ спасе́нїи дꙋ́шъ на́шихъ. 
Въ сꙋббѡ́тꙋ оу҆́тра бг҃оро́диченъ: 
Ѽле ѻ҆каѧ́ннаѧ дꙋшѐ! кі́й ѿвѣ́тъ и҆́маши рещѝ сꙋдїѝ во ѻ҆́нъ ча́съ, є҆гда̀ прⷭ҇то́ли поста́вѧтсѧ на сꙋдѣ̀, и҆ сꙋдїѧ̀ прїи́детъ ѿ нб҃съ, соше́дъ со тма́ми а҆́гг҃льскими; є҆гда̀ сѧ́детъ на сꙋди́щи, прю̀ сотвори́ти съ рабы̀ непотре́бными, подо́бными мнѣ̀, что̀ ѿвѣща́ти и҆́маши; что́ же принестѝ тогда̀; пои́стиннѣ ничто́же, оу҆́мъ и҆ тѣ́ло ѡ҆скверни́вши твоѐ. Тѣ́мже припадѝ къ дв҃ѣ, и҆ зовѝ непреста́ннѡ, пода́ти тебѣ̀ бога́тнѡ грѣхѡ́въ проще́нїе. 
Въ недѣ́лю ве́чера бг҃оро́диченъ, гла́съ ѕ҃: 
А҆рха́гг҃льски воспои́мъ, вѣ́рнїи, нбⷭ҇ный черто́гъ, и҆ две́рь запеча́таннꙋ вои́стиннꙋ: ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ, влⷣчце, мꙋчи́тели, безбѡ́жныѧ врагѝ на́шѧ, рꙋко́ю твое́ю, пречⷭ҇таѧ, оу҆пова́нїе хрⷭ҇тїа́нъ. 
Въ понедѣ́льникъ оу҆́тра бг҃оро́диченъ: 
А҆рха́гг҃льское сло́во прїѧ́ла є҆сѝ, и҆ херꙋві́мскїй прⷭ҇то́лъ показа́лсѧ є҆сѝ, и҆ на ѡ҆б̾ѧ́тїѧхъ твои́хъ носи́ла є҆сѝ, бцⷣе, наде́ждꙋ дꙋ́шъ на́шихъ. 
Въ понедѣ́льникъ ве́чера бг҃оро́диченъ: 
Никто́же притека́ѧй къ тебѣ̀ посра́мленъ ѿ тебє̀ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю. 
Во вто́рникъ оу҆́тра бг҃оро́диченъ: 
Вели́кихъ дарова́нїй, чⷭ҇таѧ дв҃о бг҃ома́ти, ты̀ сподо́биласѧ є҆сѝ, ꙗ҆́кѡ родила̀ є҆сѝ пло́тїю є҆ди́наго ѿ трⷪ҇цы хрⷭ҇та̀ жизнода́вца, во спасе́нїе дꙋ́шъ на́шихъ. 
Въ сре́дꙋ ве́чера бг҃оро́диченъ: 
Ѻ҆́ко се́рдца моегѡ̀ воспꙋща́ю къ тебѣ̀, влⷣчце, не пре́зри ма́лагѡ моегѡ̀ воздыха́нїѧ, въ ча́съ, є҆гда̀ сꙋ́дитъ сн҃ъ тво́й мі́рꙋ, бꙋ́ди мѝ покро́въ и҆ помо́щница. 
Въ четверто́къ оу҆́тра бг҃оро́диченъ: 
Преложе́нїе скорбѧ́щихъ, премѣне́нїе болѧ́щихъ є҆сѝ, бцⷣе всепѣ́таѧ, спасѝ гра́дъ и҆ лю́ди, бори́мыхъ оу҆мире́нїе, ѡ҆бꙋрева́емыхъ тишина̀, є҆ди́на предста́тельнице вѣ́рныхъ. 
Въ пѧто́къ ве́чера бг҃оро́диченъ: 
Моли́твами ро́ждшїѧ тѧ̀, хрⷭ҇тѐ, мч҃никъ твои́хъ и҆ а҆пⷭ҇лъ, и҆ прⷪ҇рѡ́къ, и҆ ст҃и́телей, прпⷣбныхъ и҆ првⷣныхъ, и҆ всѣ́хъ ст҃ы́хъ, оу҆со́пшыѧ рабы̑ твоѧ̑ оу҆поко́й. 
Въ сꙋббѡ́тꙋ оу҆́тра бг҃оро́диченъ: 
Бг҃а и҆зъ тебє̀ воплоти́вшагосѧ разꙋмѣ́хомъ, бцⷣе дв҃о: того̀ молѝ ѡ҆ спасе́нїи дꙋ́шъ на́шихъ. 
Въ недѣ́лю ве́чера бг҃оро́диченъ, гла́съ з҃: 
Є҆́же ра́дꙋйсѧ, тебѣ̀ зове́мъ со а҆́гг҃ломъ, бг҃оневѣ́сто, черто́гъ и҆ две́рь, и҆ прⷭ҇то́лъ ѻ҆́гненный нарица́юще тебѐ, и҆ несѣко́мꙋю го́рꙋ, и҆ кꙋпинꙋ̀ неѡпали́мꙋю. 
Въ понедѣ́льникъ оу҆́тра бг҃оро́диченъ: 
Оу҆мирѝ мл҃твами бцⷣы жи́знь на́шꙋ, вопїю́щихъ тѝ: ми́лостиве гдⷭ҇и, сла́ва тебѣ̀. 
Въ понедѣ́льникъ ве́чера бг҃оро́диченъ: 
Ра́дꙋйсѧ, сл҃нца ѻ҆́блаче мы́сленнагѡ и҆ неизрече́ннагѡ влⷣчце: ра́дꙋйсѧ, всесвѣ́тлаѧ свѣщѐ: ра́дꙋйсѧ, свѣ́щниче всезлаты́й. Тобо́ю, прест҃а́ѧ, є҆́ѵа и҆зба́висѧ ѿ клѧ́твы. Но ꙗ҆́кѡ и҆мꙋ́щи дерзнове́нїе ко бл҃гопремѣ́нномꙋ сн҃ꙋ твоемꙋ̀ и҆ бг҃ꙋ, мт҃рнею твое́ю моли́твою не ѡ҆скꙋдѣ́й моли́тисѧ, пречⷭ҇таѧ. 
Во вто́рникъ оу҆́тра бг҃оро́диченъ: 
Свѣ́тъ хрⷭ҇тѐ, прозѧ́блъ є҆сѝ ѿ дв҃ы: и҆ просвѣти́лъ є҆сѝ ро́дъ человѣ́ческїй: гдⷭ҇и, сла́ва тебѣ̀. 
Въ сре́дꙋ ве́чера бг҃оро́диченъ: 
Є҆ди́нꙋ по ржⷭ҇твѣ̀ пречⷭ҇тꙋю дв҃ꙋ воспои́мъ, ꙗ҆́кѡ мт҃рь бг҃а сло́ва, глаго́люще: сла́ва тебѣ̀. 
Въ четверто́къ оу҆́тра бг҃оро́диченъ: 
Роди́лсѧ є҆сѝ ѿ дв҃ы несказа́ннѡ, хрⷭ҇тѐ, и҆ просвѣти́лъ є҆сѝ сꙋ́щыѧ во тмѣ̀, вопїю́щыѧ: гдⷭ҇и, сла́ва тебѣ̀. 
Въ пѧто́къ ве́чера бг҃оро́диченъ: 
Ꙗ҆́же є҆ди́на невмѣсти́маго прїи́мши, и҆ ро́ждши бг҃а сло́ва воплоще́нна, молѝ спасти́сѧ дꙋша́мъ на́шымъ. 
Въ сꙋббѡ́тꙋ оу҆́тра бг҃оро́диченъ: 
Молѝ, дв҃о, со а҆пⷭ҇лы и҆ мꙋ́ченики, ѡ҆брѣстѝ на сꙋдѣ̀ преста́вльшымсѧ ве́лїю ми́лость. 
Въ недѣ́лю ве́чера бг҃оро́диченъ, гла́съ и҃: 
А҆рха́гг҃ла гаврїи́ла гла́съ воспрїи́мше, рце́мъ: ра́дꙋйсѧ, мт҃и бж҃їѧ, ꙗ҆́же жизнода́вца хрⷭ҇та̀ мі́рꙋ ро́ждши. 
Въ понедѣ́льникъ оу҆́тра бг҃оро́диченъ: 
Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ, и҆ мы̀ славосло́вимъ неизслѣ́дованное твоѐ ржⷭ҇тво̀, бцⷣе, молѝ спасти́сѧ дꙋша́мъ на́шымъ. 
Въ понедѣ́льникъ ве́чера бг҃оро́диченъ: 
Ра́дꙋйсѧ, вселе́нныѧ похвало̀: ра́дꙋйсѧ, хра́ме гдⷭ҇нь: ра́дꙋйсѧ, горо̀ прїѡсѣне́ннаѧ: ра́дꙋйсѧ, всѣ́хъ прибѣ́жище: ра́дꙋйсѧ, свѣ́щнице златы́й: ра́дꙋйсѧ, сла́во правосла́вныхъ чⷭ҇тна́ѧ: ра́дꙋйсѧ, мр҃і́е мт҃и хрⷭ҇та̀ бг҃а: ра́дꙋйсѧ, раю̀: ра́дꙋйсѧ, бжⷭ҇твеннаѧ трапе́зо: ра́дꙋйсѧ, сѣ́не: ра́дꙋйсѧ, рꙋ́чко всезлата́ѧ: ра́дꙋйсѧ, всѣ́хъ оу҆пова́нїе. 
Во вто́рникъ оу҆́тра бг҃оро́диченъ: 
Кро́въ тво́й, бцⷣе дв҃о, врачество̀ є҆́сть дх҃о́вное: въ ѻ҆́нь бо прибѣга́юще, ѿ дꙋше́вныхъ недꙋ̑гъ и҆збавлѧ́емсѧ. 
Въ сре́дꙋ ве́чера бг҃оро́диченъ: 
А҆́зъ, дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю, вѣ́мъ, ꙗ҆́кѡ ѡ҆брѧ́щꙋ тобо́ю спасе́нїе, мо́жеши бо, чⷭ҇таѧ, помощѝ мнѣ̀. 
Въ четверто́къ оу҆́тра бг҃оро́диченъ: 
И҆схи́ти мѧ̀, влⷣчце, рꙋкѝ ѕмі́ѧ человѣкоꙋбі́йцы, хотѧ́ща мѧ̀ лꙋка́вствомъ поглоти́ти до конца̀: сокрꙋшѝ чє́люсти є҆гѡ̀, молю́ тѧ, и҆ кѡ́зни разорѝ, ꙗ҆́кѡ да и҆збы́въ ѿ ногте́й є҆гѡ̀, велича́ю застꙋпле́нїе твоѐ. 
Въ пѧто́къ ве́чера бг҃оро́диченъ: 
Чⷭ҇таѧ дв҃о, сло́ва врата̀, бг҃а на́шегѡ мт҃и, молѝ спасти́сѧ на́мъ. 
Въ сꙋббѡ́тꙋ оу҆́тра бг҃оро́диченъ: 
Влⷣчце, прїимѝ моли̑твы рабѡ́въ твои́хъ, и҆ и҆зба́ви на́съ ѿ всѧ́кїѧ нꙋ́жды и҆ печа́ли. 
[Ѿпꙋсти́тельныѧ воскре́сны ѻ҆смѝ гласѡ́въ бг҃оро́дичны]Ѿпꙋсти́тельныѧ воскре́сны ѻ҆смѝ гласѡ́въ  бг҃оро́дичны 
Гла́съ а҃, бг҃оро́диченъ: 
Гаврїи́лꙋ вѣща́вшꙋ тебѣ̀, дв҃о, ра́дꙋйсѧ, со гла́сомъ воплоща́шесѧ всѣ́хъ влⷣка въ тебѣ̀ ст҃ѣ́мъ кївѡ́тѣ, ꙗ҆́коже речѐ пра́ведный дв҃дъ, ꙗ҆ви́ласѧ є҆сѝ ши́ршаѧ нб҃съ, поноси́вше зижди́телѧ твоего̀: сла́ва все́льшемꙋсѧ въ тѧ̀: сла́ва проше́дшемꙋ и҆зъ тебє̀: сла́ва свободи́вшемꙋ на́съ рождество́мъ твои́мъ. 
Гла́съ в҃, бг҃оро́диченъ: 
Всѧ̑ па́че смы́сла, всѧ̑ пресла̑внаѧ твоѧ̑, бцⷣе, та̑инства, чистотѣ̀ запеча́танной, и҆ дѣ́вствꙋ храни́мꙋ, мт҃и позна́ласѧ є҆сѝ нело́жна, бг҃а ро́ждши и҆́стиннаго. того̀ молѝ, спасти́сѧ дꙋша́мъ на́шымъ. 
Гла́съ г҃, бг҃оро́диченъ: 
Тѧ̀ хода́тайствовавшꙋю спасе́нїе ро́да на́шегѡ воспѣва́емъ, бцⷣе дв҃о: пло́тїю бо ѿ тебє̀ воспрїѧ́тою сн҃ъ тво́й, и҆ бг҃ъ на́шъ, кресто́мъ воспрїи́мъ стра́сть, и҆зба́ви на́съ ѿ тлѝ, ꙗ҆́кѡ чл҃вѣколю́бецъ. 
Гла́съ д҃, бг҃оро́диченъ: 
Є҆́же ѿ вѣ́ка оу҆тае́нное, и҆ а҆́гг҃лѡмъ несвѣ́домое та́инство, тобо́ю, бцⷣе, сꙋ́щымъ на землѝ ꙗ҆ви́сѧ бг҃ъ, в несли́тномъ соедине́нїи воплоща́емь, и҆ кре́стъ во́лею на́съ ра́ди воспрїи́мъ: и҆́мже воскреси́въ первозда́ннаго, спасѐ ѿ сме́рти дꙋ́шы на́шѧ. 
Гла́съ є҃, бг҃оро́диченъ: 
Ра́дꙋйсѧ, две́ре гдⷭ҇нѧ непроходи́маѧ: ра́дꙋйсѧ, стѣно̀ и҆ покро́ве притека́ющихъ къ тебѣ̀. Ра́дꙋйсѧ, неѡбꙋрева́емое приста́нище, и҆ неискꙋсобра́чнаѧ, ро́ждшаѧ пло́тїю творца̀ твоего̀ и҆ бг҃а: молѧ́щи не ѡ҆скꙋдѣва́й ѡ҆ воспѣва́ющихъ, и҆ кла́нѧющихсѧ рождествꙋ̀ твоемꙋ̀. 
Гла́съ ѕ҃, бг҃оро́диченъ: 
Предповѣствꙋ́етъ гедеѡ́нъ зача́тїе, и҆ сказꙋ́етъ дв҃дъ рождество̀ твоѐ, бцⷣе: сни́де бо ꙗ҆́кѡ до́ждь на рꙋно̀ сл҃во во чре́во твоѐ, и҆ прозѧбла̀ є҆сѝ без̾ сѣ́мене землѐ ст҃а́ѧ, мі́ра спасе́нїе, хрⷭ҇та̀ бг҃а на́шего, бл҃года́тнаѧ. 
Гла́съ з҃, бг҃оро́диченъ: 
Ꙗ҆́кѡ на́шегѡ воскресе́нїѧ сокро́вище, на тѧ̀ надѣ́ющыѧсѧ, всепѣ́таѧ, ѿ ро́ва и҆ глꙋбины̀ прегрѣше́нїй возведѝ: ты́ бо пови̑нныѧ грѣхꙋ̀ спасла̀ є҆сѝ, ро́ждшаѧ спасе́нїе на́ше, ꙗ҆́же пре́жде рождества̀ дв҃а, и҆ въ рождествѣ̀ дв҃а, и҆ по рождествѣ̀ па́ки пребыва́еши дв҃а. 
Гла́съ и҃, бг҃оро́диченъ: 
И҆́же на́съ ра́ди рожде́йсѧ ѿ дв҃ы, и҆ распѧ́тїе претерпѣ́въ, бл҃гі́й, и҆спрове́ргїй сме́ртїю сме́рть, и҆ воскресе́нїе ꙗ҆вле́й ꙗ҆́кѡ бг҃ъ, не пре́зри, ꙗ҆̀же созда́лъ є҆сѝ рꙋко́ю твое́ю: ꙗ҆вѝ человѣколю́бїе твоѐ, ми́лостиве, прїимѝ ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ спасѝ, сп҃се на́шъ, лю́ди ѿча̑ѧнныѧ. 


Тропарѝ воскрⷭ҇ны, 
пое́мїи по непоро́чнахъ въ недѣ́лѧхъ всегѡ̀ лѣ́та,  гла́съ є҃: 
На є҆ди́номъ ко́емждо тропарѣ̀ глаго́лемъ: 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
А҆́гг҃льскїй собо́ръ оу҆диви́сѧ, зрѧ̀ тебѐ въ  ме́ртвыхъ вмѣни́вшасѧ, сме́ртнꙋю же сп҃се, крѣ́пость  разори́вша, и҆ съ собо́ю а҆да́ма воздви́гша, и҆ ѿ а҆́да  всѧ̑ свобо́ждша. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Почто̀ мѵ́ра съ млⷭ҇тивными слеза́ми, ѽ оу҆ч҃нцы  растворѧ́ете; блиста́ѧйсѧ во гро́бѣ а҆́гг҃лъ  мѷроно́сицамъ вѣща́ше: ви́дите вы̀ гро́бъ, и҆  оу҆разꙋмѣ́йте, сп҃съ бо воскр҃се ѿ гро́ба. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Ѕѣлѡ̀ ра́нѡ мѷронѡ́сицы теча́хꙋ ко гро́бꙋ твоемꙋ̀  рыда́ющыѧ, но предста̀ къ ни̑мъ а҆́гг҃лъ, и҆ речѐ:  рыда́нїѧ вре́мѧ преста̀, не пла́чите, воскр҃се́нїе же  а҆пⷭ҇лѡмъ рцы́те. 
Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ  твои̑мъ. 
Мѷронѡ́сицы жєны̀ съ мѵ́ры прише́дшѧ ко гро́бꙋ  твоемꙋ̀ сп҃се, рыда́хꙋ, а҆́гг҃лъ же къ ни̑мъ речѐ,  глаго́лѧ: что̀ съ ме́ртвыми жива́го помышлѧ́ете; ꙗ҆́кѡ  бг҃ъ бо воскр҃се ѿ гро́ба. 
Сла́ва, трⷪ҇ченъ: Поклони́мсѧ ѻ҆ц҃ꙋ̀, и҆ є҆гѡ̀  сн҃ови, и҆ ст҃о́мꙋ дх҃ꙋ, ст҃ѣ́й трⷪ҇цѣ во є҆ди́номъ  сꙋществѣ̀, съ серафі́мы зовꙋ́ще: ст҃ъ, ст҃ъ, ст҃ъ є҆сѝ  гдⷭ҇и. 
И҆ ны́нѣ, бг҃оро́диченъ: Жизнода́вца ро́ждши, грѣха̀  дв҃о а҆да́ма и҆зба́вила є҆сѝ, ра́дость же є҆́ѵѣ въ  печа́ли мѣ́сто подала̀ є҆сѝ: па́дшыѧ же ѿ жи́зни, къ  се́й напра́ви, и҆з̾ тебѐ воплоти́выйсѧ бг҃ъ и҆  чл҃вѣ́къ. 
А҆ллилꙋ́їа, три́жды. 
По всѧ̑ недѣ̑ли на Сла́ва стїхи́ра є҆ѵⷢ҇льскаѧ. И҆  ны́нѣ, бг҃оро́диченъ, гла́съ в҃: 
Пребл҃гослове́нна є҆сѝ бцⷣе дв҃о, вопло́щшимъ бо сѧ  и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва  потреби́сѧ, є҆́ѵа свободи́сѧ, сме́рть оу҆мертви́сѧ, и҆  мы̀ ѡ҆жи́хомъ. тѣ́мъ воспѣва́юще вопїе́мъ:  бл҃гослове́нъ хрⷭ҇то́съ бг҃ъ, бл҃говоли́вый та́кѡ, сла́ва  тебѣ̀. 


Подоба́етъ вѣ́дати, когда̀ пою́тсѧ трⷪ҇чнїи дневні́и  на и҃ гласѡ́въ. А҆́ще є҆́сть А҆ллилꙋ́їа, и҆лѝ вели́каѧ  м҃-ца, по є҆ктенїѝ пое́мъ А҆ллилꙋ́їа, три́жды, во  гла́съ ѻ҆смогла́сника: стїхи́ же глаго́лютсѧ сїѧ̑. 
Сті́хъ а҃: Ѿ но́щи оу҆́тренюетъ дꙋ́хъ мо́й къ  тебѣ̀ бж҃е: занѐ свѣ́тъ повелѣ̑нїѧ твоѧ̑ на землѝ. 
Сті́хъ в҃: Пра́вдѣ наꙋчи́тесѧ живꙋ́щїи на землѝ. 
Сті́хъ г҃: За́висть прїи́метъ лю́ди ненака̑занныѧ. 
Сті́хъ д҃: Приложѝ и҆̀мъ ѕла̀ гдⷭ҇и, приложѝ ѕла̀  сла̑внымъ землѝ. 
И҆ по ко́емждо стїсѣ̀ пое́тсѧ А҆ллилꙋ́їа, три́жды. И҆  по А҆ллилꙋ́їи пое́мъ трⷪ҇чны гла́са, кі́йждо по  є҆ди́ножды. 
Пѣ̑сни трⷪ҇чны. Гла́съ а҃: 
Плотски́ми ѡ҆бразова́нїи безпло́тныхъ си́лъ, къ  мы́сленномꙋ и҆ невеще́ственномꙋ возводи́ми оу҆мꙋ̀, и҆  трист҃о́ю пѣ́снїю трїѷпоста́снагѡ бж҃ества̀ прїе́млюще  сїѧ́нїе, херꙋві́мски возопїе́мъ є҆ди́номꙋ бг҃ꙋ: ст҃ъ,  ст҃ъ, ст҃ъ є҆сѝ бж҃е на́шъ..  
Сла́ва: Со всѣ́ми нбⷭ҇ными си́лами, херꙋві́мски  сꙋ́щемꙋ въ вы́шнихъ возопїе́мъ, трист҃ꙋ́ю возсыла́юще  хвалꙋ̀: ст҃ъ, ст҃ъ, ст҃ъ є҆сѝ бж҃е на́шъ, мл҃твами  всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Воста́вше ѿ сна̀, припа́даемъ тѝ бл҃же,  и҆ а҆́гг҃льскꙋю пѣ́снь вопїе́мъ тѝ си́льне: ст҃ъ, ст҃ъ,  ст҃ъ є҆сѝ бж҃е, бцⷣею поми́лꙋй на́съ. 
Досто́итъ же глаго́лати во всѧ̑ седми̑цы на а҃-мъ  трⷪ҇чнѣ, Въ понедѣ́льникъ: Предста́тельствы  безпло́тныхъ твои́хъ поми́лꙋй на́съ. Во вто́рникъ:  Мл҃твами прⷣте́чи твоегѡ̀ поми́лꙋй на́съ. Въ сре́дꙋ же  и҆ пѧто́къ: Си́лою крⷭ҇та̀ твоегѡ̀ сохранѝ на́съ гдⷭ҇и.  Въ четверто́къ: Мл҃твами а҆пⷭ҇лъ твои́хъ, и҆ ст҃и́телѧ  нїкола́а, поми́лꙋй на́съ. 
Пѣ̑сни трⷪ҇чны. Гла́съ в҃: 
Вы̑шнїѧ си̑лы подража́юще на землѝ, побѣ́днꙋю  пѣ́снь прино́симъ тѝ бл҃же: ст҃ъ, ст҃ъ, ст҃ъ є҆сѝ  бж҃е на́шъ. 
Сла́ва: Несозда́нное є҆стество̀ всѣ́хъ зижди́телю,  оу҆стнѣ̀ на́шѧ ѿве́рзи, ꙗ҆́кѡ да возвѣсти́мъ хвалꙋ̀  твою̀ вопїю́ще: ст҃ъ, ст҃ъ, ст҃ъ є҆сѝ бж҃е на́шъ,  мл҃твами всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Ѿ ѻ҆дра̀ и҆ сна̀ воздви́глъ мѧ̀ є҆сѝ  гдⷭ҇и, оу҆́мъ мо́й просвѣтѝ и҆ се́рдце, и҆ оу҆стнѣ̀  моѝ ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ,  ст҃ъ, ст҃ъ є҆сѝ бж҃е, бцⷣею поми́лꙋй на́съ. 
Пѣ̑сни трⷪ҇чны. Гла́съ г҃: 
Трⷪ҇це є҆диносꙋ́щнаѧ и҆ нераздѣ́льнаѧ, є҆ди́нице  трїѷпоста́снаѧ и҆ соприсносꙋ́щнаѧ, тебѣ̀ ꙗ҆́кѡ бг҃ꙋ  а҆́гг҃льскꙋю пѣ́снь вопїе́мъ: ст҃ъ, ст҃ъ, ст҃ъ є҆сѝ  бж҃е на́шъ. 
Сла́ва: Ѻ҆ц҃а̀ безнача́льна, сн҃а собезнача́льна,  дх҃а соприсносꙋ́щна, бж҃ество̀ є҆ди́но, херꙋві́мски  славосло́вити дерза́юще, глаго́лемъ: ст҃ъ, ст҃ъ, ст҃ъ  є҆сѝ бж҃е на́шъ, моли́твами всѣ́хъ ст҃ы́хъ твои́хъ  поми́лꙋй на́съ. 
И҆ ны́нѣ: Напра́снѡ꙾Внеза́пꙋ сꙋдїѧ̀ прїи́детъ,  и҆ коегѡ́ждо дѣѧ̑нїѧ ѡ҆бнажа́тсѧ, но стра́хомъ зове́мъ  въ полꙋ́нощи: ст҃ъ, ст҃ъ, ст҃ъ є҆сѝ бж҃е на́шъ, бцⷣею  поми́лꙋй на́съ. 
Пѣ̑сни трⷪ҇чны. Гла́съ д҃: 
Оу҆́мныхъ твои́хъ слꙋ́гъ, приноси́ти сме́ртнїи  пѣ́снь дерза́юще, глаго́лемъ: ст҃ъ, ст҃ъ, ст҃ъ є҆сѝ  бж҃е на́шъ. 
Сла́ва: Ꙗ҆́кѡ чи́ни ны́нѣ а҆́гг҃льстїи на нб҃сѝ, и҆  стоѧ̑нїѧ стра́хомъ человѣ́чєскаѧ на землѝ, побѣ́днꙋю  пѣ́снь прино́симъ тѝ бл҃же: ст҃ъ, ст҃ъ, ст҃ъ є҆сѝ  бж҃е на́шъ, мл҃твами всѣ́хъ ст҃ы́хъ твои́хъ поми́лꙋй  на́съ. 
И҆ ны́нѣ: Безнача́льнаго твоего̀ ѻ҆ц҃а̀, и҆ тебѐ  хрⷭ҇тѐ бж҃е, и҆ прест҃а́го твоего̀ дх҃а, херꙋві́мски  славосло́вити дерза́юще, глаго́лемъ: ст҃ъ, ст҃ъ, ст҃ъ  є҆сѝ бж҃е на́шъ, бцⷣею поми́лꙋй на́съ. 
Пѣ̑сни трⷪ҇чны. Гла́съ є҃: 
Пѣ́нїю вре́мѧ, и҆ мл҃твѣ ча́съ, прилѣ́жнѡ  возопїи́мъ є҆ди́номꙋ бг҃ꙋ: ст҃ъ, ст҃ъ, ст҃ъ є҆сѝ бж҃е  на́шъ. 
Сла́ва: Ѡ҆бразова́ти дерза́юще оу҆́мнаѧ твоѧ̑  вѡ́инства, трⷪ҇це безнача́льнаѧ, оу҆сты̀ недосто́йными  вопїе́мъ: ст҃ъ, ст҃ъ, ст҃ъ є҆сѝ бж҃е на́шъ, мл҃твами  всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: И҆́же въ ложесна̀ дв҃и́ческаѧ  вмѣсти́выйсѧ, и҆ нѣ́дръ ѻ҆́ч҃ескихъ не разлꙋчи́выйсѧ,  со а҆́гг҃лы и҆ на́съ хрⷭ҇тѐ бж҃е прїимѝ вопїю́щихъ тѝ:  ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй  на́съ. 
Пѣ̑сни трⷪ҇чны. Гла́съ ѕ҃: 
Предстоѧ́ще со стра́хомъ херꙋві́ми, оу҆жаса́ющесѧ съ  тре́петомъ серафі́ми, трист҃ꙋ́ю пѣ́снь прино́сѧтъ  немо́лчнымъ гла́сомъ. съ ни́миже и҆ мы̀ вопїе́мъ  грѣ́шнїи: ст҃ъ, ст҃ъ, ст҃ъ є҆сѝ бж҃е на́шъ. 
Сла́ва: Безпло́тными оу҆сты̀, немо́лчными  славослове́ньми, шестокри́льнїи вопїю́тъ тѝ трист҃ꙋ́ю  пѣ́снь, бж҃е на́шъ: и҆ мы̀, и҆̀же на землѝ,  недосто́йными оу҆сты̀ хвалꙋ̀ тѝ возсыла́емъ: ст҃ъ,  ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ  твои́хъ поми́лꙋй на́съ. 
И҆ ны́нѣ: Трⷪ҇чныѧ є҆ди́ницы бж҃ество̀, неслїѧ́ннымъ  соедине́нїемъ сла́вимъ, и҆ а҆́гг҃льскꙋю пѣ́снь вопїе́мъ:  ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй  на́съ. 
Пѣ̑сни трⷪ҇чны. Гла́съ з҃: 
Вы́шнею си́лою херꙋві́мски воспѣва́емый, и҆  бж҃е́ственною сла́вою а҆́гг҃льски покланѧ́емый, прїимѝ  и҆ на́съ сꙋ́щихъ на землѝ, недосто́йными оу҆стна́ми  хвале́нїе тебѣ̀ возсыла́ющихъ: ст҃ъ, ст҃ъ, ст҃ъ є҆сѝ  бж҃е на́шъ. 
Сла́ва: Ꙗ҆́кѡ со́нъ лѣ́ность ѿложи́вши дꙋшѐ,  и҆справле́нїе къ хвале́нїю покажѝ сꙋдїѝ, и҆ со  стра́хомъ возопі́й: ст҃ъ, ст҃ъ, ст҃ъ є҆сѝ бж҃е на́шъ,  мл҃твами всѣ́хъ ст҃ы́хъ твои́хъ поми́лꙋй на́съ. 
И҆ ны́нѣ: Непристꙋ́пномꙋ бж҃ествꙋ̀, во є҆ди́ницѣ  трⷪ҇цѣ, серафі́мскꙋю трист҃ꙋ́ю возсыла́юще хвалꙋ̀, со  стра́хомъ возопїи́мъ: ст҃ъ, ст҃ъ, ст҃ъ є҆сѝ бж҃е на́шъ,  бцⷣею поми́лꙋй на́съ. 
Пѣ̑сни трⷪ҇чны. Гла́съ и҃: 
На нб҃о сердца̀ и҆мꙋ́ще, а҆́гг҃льскїй подражи́мъ  чи́нъ, и҆ со стра́хомъ сꙋдїѝ припаде́мъ, побѣ́днꙋю  взыва́юще хвалꙋ̀: ст҃ъ, ст҃ъ, ст҃ъ є҆сѝ бж҃е на́шъ. 
Сла́ва: Зрѣ́ти тебѐ не смѣ́юще херꙋві́ми, летѧ́ще  зовꙋ́тъ со восклица́нїемъ, бж҃е́ственнꙋю пѣ́снь  трист҃а́гѡ гла́са, съ ни́миже и҆ мы̀ вопїе́мъ тѝ: ст҃ъ,  ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ  твои́хъ поми́лꙋй на́съ. 
И҆ ны́нѣ: Слѧца́еми мно́жествомъ прегрѣше́нїй  на́шихъ, и҆ не смѣ́юще воззрѣ́ти на высотꙋ̀ нбⷭ҇нꙋю,  дꙋ́шꙋ съ тѣ́ломъ прекло́ньше, со а҆́гг҃лы пѣ́снь  вопїе́мъ тѝ: ст҃ъ, ст҃ъ, ст҃ъ є҆сѝ бж҃е, бцⷣею  поми́лꙋй на́съ. 


Трⷪ҇чны сїѧ̑ григо́рїѧ сїнаи́та, 
пѣва́емы по всѧ̑ воскрⷭ҇нїѧ по трⷪ҇чномъ канѡ́нѣ на  полꙋ́нощницѣ. 
Досто́йно є҆́сть ꙗ҆́кѡ вои́стиннꙋ, сла́вити тѧ̀ бг҃а  сло́ва, є҆гѡ́же трепе́щꙋтъ и҆ трѧсꙋ́тсѧ херꙋві́ми, и҆  славосло́вѧтъ си̑лы нбⷭ҇ныѧ, воскр҃сшаго тридне́внѡ и҆з̾  гро́ба хрⷭ҇та̀ жизнода́вца стра́хомъ просла́вимъ. 
Воспои́мъ всѝ бг҃олѣ́пнѡ пѣ́сньми бж҃е́ственными,  ѻ҆ц҃а̀, и҆ сн҃а, и҆ дх҃а бж҃е́ственнаго, трїѷпоста́снꙋю  держа́вꙋ, є҆ди́но црⷭ҇тво и҆ гдⷭ҇ьство. 
Ю҆́же пою́тъ всѝ земноро́днїи, и҆ славосло́вѧтъ си̑лы  нбⷭ҇ныѧ, ѿ всѣ́хъ вѣ́рнѡ покланѧ́емꙋю, є҆ди́ницꙋ по  сꙋществꙋ̀ трїѷпоста́снꙋю. 
Гдⷭ҇онача́льнꙋю херꙋві̑мъ, и҆ бг҃онача́льнꙋю без̾  сравне́нїѧ серафі̑мъ, нераздѣ́льнꙋю трⷪ҇цꙋ во  є҆ди́ницѣ, сꙋ́щее бг҃онача́лїе тѧ̀ велича́емъ. 
Ѻ҆ц҃ꙋ̀ безнача́льномꙋ и҆ бг҃ꙋ, собезнача́льномꙋ  сло́вꙋ со дх҃омъ покланѧ́юсѧ: неразлꙋ́чное є҆ди́но  соединѧ́емое сꙋщество̀, тричи́сленнꙋю є҆ди́ницꙋ  пѣ́сньми почти́мъ. 
Лꙋчеза̑рнаѧ твоѧ̑ мѡ́лнїѧ возсїѧ́й мѝ бж҃е мо́й  трїѷпоста́сне, вседѣ́телю: и҆ до́мъ мѧ̀ покажѝ твоеѧ̀  непристꙋ́пныѧ сла́вы, свѣ́телъ, и҆ свѣтоно́сенъ, и҆  неизмѣ́ненъ. 
Є҆гѡ́же трепе́щꙋтъ и҆ трѧсꙋ́тсѧ херꙋві́ми, и҆  славосло́вѧтъ а҆́гг҃льскаѧ вѡ́инства, ѿ дв҃ы  неизрече́ннѡ вопло́щшагосѧ хрⷭ҇та̀ жизнода́вца, стра́хомъ  просла́вимъ. 
Та́же, Трист҃о́е, и҆ по Ѻ҆́ч҃е на́шъ: Ѵ҆пакоѝ  гла́са. Гдⷭ҇и поми́лꙋй, м҃. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ: И҆ возгла́съ ѿ сщ҃е́нника: Бж҃е  оу҆ще́дри ны̀: 
И҆ мл҃тва глаго́летсѧ ѿ і҆ере́а: 
Всемогꙋ́щаѧ, и҆ животворѧ́щаѧ ст҃а́ѧ трⷪ҇це, и҆  свѣтонача́льнаѧ, ꙗ҆́же мі́рнꙋю всѧ́кꙋю и҆ премі́рнꙋю  тва́рь, за є҆ди́нꙋ бл҃гость ѿ не сꙋ́щихъ приведы́й, и҆  промышлѧ́ѧ и҆ содержа́щи: и҆́же по про́чихъ твои́хъ  неизрече́нныхъ ѡ҆ земно́мъ ро́дѣ бл҃годѣѧ́нїихъ, и҆  покаѧ́нїе на́мъ ра́ди плотска́гѡ неможе́нїѧ до сме́рти  дарова́вый: не ѡ҆ста́ви на́съ ѻ҆каѧ́нныхъ въ лꙋка́выхъ  на́шихъ дѣѧ́нїихъ оу҆мре́ти, нижѐ ѕлонача́льникꙋ, и҆  зави́стцꙋ, и҆ гꙋби́телю посмѣ́шство бы́ти. зри́ши бо  бл҃госе́рде, є҆ли́къ оу҆́бѡ ѻ҆́нагѡ на на́съ навѣ́тъ  и҆ вражда̀, є҆ли́ко же и҆ на́ше страстова́нїе, и҆  сла́бость, и҆ небреже́нїе. но неѡскꙋ́дныѧ тѝ бл҃гѡсти  содѣ́лай на на́съ, мо́лимъ на всѧ́кїй де́нь и҆ ча́съ  прогнѣ́вающїи тѧ̀ чⷭ҇тны́хъ и҆ животво́рныхъ за́повѣдей  престꙋпле́нїемъ: и҆ всѧ̑ оу҆́бѡ всегѡ̀ преше́дшагѡ  живота̀ на́шегѡ, и҆ до ны́нѣшнѧгѡ часа̀ согрѣшє́наѧ  на́ми въ дѣѧ́нїихъ и҆лѝ глаго́ланїихъ, и҆лѝ въ  помышле́нїихъ, ѡ҆ста́ви и҆ простѝ: сподо́би же на́съ  про́чее сконча́ти житїѐ въ покаѧ́нїи, и҆ оу҆миле́нїи,  и҆ соблюде́нїи ст҃ы́хъ твои́хъ повелѣ́нїй. А҆́ще оу҆́бѡ  сла́достїю прельсти́вшесѧ, многоѡбра́знѣ согрѣши́хомъ:  и҆лѝ ме́рзкими похотьмѝ неполе́зными и҆ вре́дными  ѡ҆больсти́вшесѧ, препроводи́хомъ: а҆́ще гнѣ́вомъ и҆  ꙗ҆́ростїю подви́гшесѧ безслове́сною, кого̀ бра́та  на́шего ѡ҆скорби́хомъ: а҆́ще ѧ҆зы́комъ неизбѣ́жныхъ и҆  стро́потныхъ, и҆ крѣ́пкихъ сѣте́й ѡ҆б̾ѧ́хомсѧ: а҆́ще  ко́имъ чꙋ́вствъ на́шихъ, и҆лѝ всѣ́ми, во́лею и҆лѝ  нево́лею, вѣ́дꙋще и҆лѝ не вѣ́дꙋще, ѿ восхище́нїѧ,  и҆лѝ поꙋче́нїѧ, безꙋ́мнѡ поползо́хомсѧ: а҆́ще же  лꙋка́выми по́мыслы и҆ сꙋ́етными со́вѣсть ѡ҆скверни́хомъ:  а҆́ще ли ко́имъ дрꙋги́мъ ѡ҆́бразомъ прегрѣши́хомъ, ѿ  предпрїѧ́тїѧ и҆ ѻ҆бы́чаѧ томи́ми ѕла́гѡ: простѝ на́мъ  и҆ ѡ҆ста́ви всѧ̑, всеще́дре, пребл҃же и҆ многомлⷭ҇тиве,  и҆ да́рꙋй на́мъ про́чее бо́дрость и҆ си́лꙋ, во є҆́же  твори́ти во́лю твою̀ бл҃гꙋ, и҆ бл҃гоꙋго́днꙋ, и҆  соверше́ннꙋ: да нощна́гѡ и҆ мра́чнагѡ ѕла̀,  свѣтови́днымъ покаѧ́нїемъ премѣ́ншесѧ, и҆ ꙗ҆́кѡ во  днѝ бл҃гоѡбра́знѡ ходѧ́ще, и҆ ѡ҆чище́ни ѡ҆б̾ѧви́мсѧ  чл҃вѣколю́бїю твоемꙋ̀ недосто́йнїи, воспѣва́юще тѧ̀ и҆  велича́юще во вѣ́ки, а҆ми́нь. 
И҆ ѿпꙋ́стъ, и҆ проще́нїе ѻ҆бы́чное. 
Та́же і҆ере́й глаго́летъ є҆ктенїю̀: 
Помо́лимсѧ ѡ҆ вели́комъ господи́нѣ: Мы́ же: Гдⷭ҇и  поми́лꙋй, кро́ткимъ и҆ ти́химъ гла́сомъ. И҆ по  и҆сполне́нїи тоѧ̀ глаго́летъ предстоѧ́тель: Мл҃твами  ст҃ы́хъ ѻ҆тє́цъ на́шихъ, гдⷭ҇и і҆и҃се хрⷭ҇тѐ бж҃е  на́шъ, поми́лꙋй на́съ, а҆ми́нь. 


Є҆ѵⷢ҇лїе воскрⷭ҇но пе́рвое, ѿ матѳе́а, зача́ло  рѕ҃і. 
Во вре́мѧ ѻ҆́но є҆динїина́десѧть оу҆ч҃нцы̀ и҆до́ша  въ галїле́ю, въ го́рꙋ, а҆́може повелѣ̀ и҆̀мъ і҆и҃съ: и҆  ви́дѣвше є҆го̀, поклони́шасѧ є҆мꙋ̀: ѻ҆́ви же  оу҆сꙋмнѣ́шасѧ. И҆ пристꙋ́пль і҆и҃съ, речѐ и҆̀мъ,  глаго́лѧ: даде́сѧ мѝ всѧ́ка вла́сть на нб҃сѝ и҆ на  землѝ: ше́дше оу҆̀бо наꙋчи́те всѧ̑ ꙗ҆зы́ки, крⷭ҇тѧ́ще  и҆̀хъ во и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, оу҆ча́ще  и҆̀хъ блюстѝ всѧ̑, є҆ли̑ка заповѣ́дахъ ва́мъ: и҆ сѐ,  а҆́зъ съ ва́ми є҆́смь во всѧ̑ дни̑ до сконча́нїѧ вѣ́ка.  А҆ми́нь. 
Є҆ѵⷢ҇лїе воскрⷭ҇но в҃, ѿ ма́рка, зача́ло ѻ҃. 
Во вре́мѧ ѻ҆́но, минꙋ́вши сꙋббѡ́тѣ, марі́а  магдали́на и҆ марі́а і҆а́кѡвлѧ и҆ салѡмі́а кꙋпи́ша  а҆рѡма́ты, да прише́дшѧ пома́жꙋтъ і҆и҃са. И҆ ѕѣлѡ̀  заꙋ́тра во є҆ди́нꙋ ѿ сꙋббѡ́тъ прїидо́ша на гро́бъ,  возсїѧ́вшꙋ со́лнцꙋ, и҆ глаго́лахꙋ къ себѣ̀: кто̀  ѿвали́тъ на́мъ ка́мень ѿ две́рїй гро́ба; [И҆  воззрѣ́вшѧ ви́дѣша, ꙗ҆́кѡ ѿвале́нъ бѣ̀ ка́мень:]  бѣ́ бо ве́лїй ѕѣлѡ̀. И҆ вше́дшѧ во гро́бъ, ви́дѣша  ю҆́ношꙋ сѣдѧ́ща въ десны́хъ, ѡ҆дѣ́ѧна во ѻ҆де́ждꙋ  бѣлꙋ̀: и҆ оу҆жасо́шасѧ. Ѻ҆́нъ же глаго́ла и҆̀мъ: не  оу҆жаса́йтесѧ: і҆и҃са и҆́щете назарѧни́на распѧ́таго:  воста̀, нѣ́сть здѣ̀: сѐ, мѣ́сто, и҆дѣ́же положи́ша  є҆го̀: но и҆ди́те, рцы́те оу҆ч҃нкѡ́мъ є҆гѡ̀ и҆  петро́ви, ꙗ҆́кѡ варѧ́етъ вы̀ въ галїле́и: та́мѡ є҆го̀  ви́дите, ꙗ҆́коже речѐ ва́мъ. И҆ и҆зше́дшѧ бѣжа́ша ѿ  гро́ба: и҆мѧ́ше ѡ҆держа́ше же и҆̀хъ тре́петъ и҆  оу҆́жасъ: и҆ ни комꙋ́же ничто́же рѣ́ша: боѧ́хꙋбосѧ. 
Є҆ѵⷢ҇лїе воскрⷭ҇но г҃, ѿ ма́рка, зача́ло ѻ҃а. 
Во вре́мѧ ѻ҆́но, воскр҃съ і҆и҃съ заꙋ́тра въ пе́рвꙋю  сꙋббѡ́тꙋ, ꙗ҆ви́сѧ пре́жде марі́и магдали́ни, и҆з̾  неѧ́же и҆згна̀ се́дмь бѣсѡ́въ. Ѻ҆на́ же ше́дши  возвѣстѝ съ ни́мъ бы́вшымъ, пла́чꙋщымсѧ и҆ рыда́ющымъ:  и҆ ѻ҆нѝ слы́шавше, ꙗ҆́кѡ жи́въ є҆́сть и҆ ви́дѣнъ  бы́сть ѿ неѧ̀, не ꙗ҆́ша вѣ́ры. По си́хъ же двѣма̀  ѿ ни́хъ грѧдꙋ́щема ꙗ҆ви́сѧ и҆нѣ́мъ ѡ҆́бразомъ,  и҆дꙋ́щема на село̀. И҆ та̑ шє́дша возвѣсти́ста  про́чымъ: и҆ ни тѣ́ма вѣ́ры ꙗ҆́ша. Послѣди́ же  возлежа́щымъ и҆̀мъ є҆диномꙋна́десѧте ꙗ҆ви́сѧ, и҆  поносѝ невѣ́рствїю и҆́хъ и҆ жестосе́рдїю, ꙗ҆́кѡ  ви́дѣвшымъ є҆го̀ воста́вша не ꙗ҆́ша вѣ́ры. И҆ речѐ  и҆̀мъ: ше́дше въ мі́ръ ве́сь, проповѣ́дите є҆ѵⷢ҇лїе  все́й тва́ри. И҆́же вѣ́рꙋ и҆́метъ и҆ крⷭ҇ти́тсѧ,  сп҃се́нъ бꙋ́детъ: а҆ и҆́же не и҆́метъ вѣ́ры, ѡ҆сꙋжде́нъ  бꙋ́детъ. Зна́мєнїѧ же вѣ́ровавшымъ сїѧ̑ послѣ́дꙋютъ:  и҆́менемъ мои́мъ бѣ́сы и҆жденꙋ́тъ: ѧ҆зы́ки возглаго́лютъ  нѡ́вы: ѕмїѧ̑ во́змꙋтъ: а҆́ще и҆ что̀ сме́ртно и҆спїю́тъ,  не вреди́тъ и҆́хъ: на недꙋ̑жныѧ рꙋ́ки возложа́тъ, и҆  здра́ви бꙋ́дꙋтъ. Гдⷭ҇ь же оу҆̀бо, по глаго́ланїи є҆гѡ̀  къ ни̑мъ, вознесе́сѧ на нб҃о и҆ сѣ́де ѡ҆деснꙋ́ю бг҃а.  Ѻ҆ни́ же и҆зше́дше проповѣ́даша всю́дꙋ, гдⷭ҇ꙋ  поспѣ́шствꙋющꙋ и҆ сло́во оу҆твержда́ющꙋ  послѣ́дствꙋющими зна́меньми. А҆ми́нь. 
Є҆ѵⷢ҇лїе воскрⷭ҇но д҃, ѿ лꙋкѝ, зача́ло рв҃і. 
Во вре́мѧ ѻ҆́но, во є҆ди́нꙋ же ѿ сꙋббѡ́тъ ѕѣлѡ̀  ра́нѡ прїидо́ша на гро́бъ, носѧ́щѧ ꙗ҆̀же оу҆гото́ваша  а҆рѡма́ты: и҆ дрꙋгі̑ѧ съ ни́ми: ѡ҆брѣто́ша же ка́мень  ѿвале́нъ ѿ гро́ба, и҆ вше́дшѧ не ѡ҆брѣто́ша тѣлесѐ  гдⷭ҇а і҆и҃са. И҆ бы́сть не домышлѧ́ющымсѧ и҆̀мъ ѡ҆ се́мъ,  и҆ сѐ мꙋ̑жа два̀ ста́ста пред̾ ни́ми въ ри́захъ  блеща́щихсѧ. Пристра̑шнымъ же бы́вшымъ и҆̀мъ и҆  покло́ншымъ ли́ца на зе́млю, реко́ста къ ни̑мъ: что̀  и҆́щете жива́го съ ме́ртвыми; нѣ́сть здѣ̀, но воста̀:  помѧни́те, ꙗ҆́коже глаго́ла ва́мъ, є҆щѐ сы́й въ  галїле́и, глаго́лѧ, ꙗ҆́кѡ подоба́етъ сн҃ꙋ чл҃вѣ́ческомꙋ  пре́данꙋ бы́ти въ рꙋ́цѣ человѣ̑къ грѣ̑шникъ, и҆  пропѧ́тꙋ бы́ти, и҆ въ тре́тїй де́нь воскре́снꙋти. И҆  помѧнꙋ́ша глаго́лы є҆гѡ̀: и҆ возвра́щшѧсѧ ѿ гро́ба,  возвѣсти́ша всѧ̑ сїѧ̑ є҆диномꙋна́десѧте и҆ всѣ́мъ  про́чымъ. Бѧ́ше же магдали́на марі́а и҆ і҆ѡа́нна и҆  марі́а і҆а́кѡвлѧ, и҆ про́чыѧ съ ни́ми, ꙗ҆̀же глаго́лахꙋ  ко а҆пⷭ҇лѡмъ сїѧ̑. И҆ ꙗ҆ви́шасѧ пред̾ ни́ми ꙗ҆́кѡ лжа̀  глаго́лы и҆́хъ, и҆ не вѣ́ровахꙋ и҆̀мъ. 
Є҆ѵⷢ҇лїе воскрⷭ҇но є҃, ѿ лꙋкѝ, зача́ло рг҃і. 
Во вре́мѧ ѻ҆́но, пе́тръ же воста́въ течѐ ко гро́бꙋ,  и҆ прини́къ ви́дѣ ри̑зы є҆ди̑ны лежа́щѧ: и҆ ѿи́де, въ  себѣ̀ дивѧ́сѧ бы́вшемꙋ. И҆ сѐ два̀ ѿ ни́хъ бѣ́ста  и҆дꙋ̑ща въ то́йже де́нь въ ве́сь, ѿстоѧ́щꙋ ста́дїй  шестьдесѧ́тъ ѿ і҆ерⷭ҇ли́ма, є҆́йже и҆́мѧ є҆ммаꙋ́съ:  и҆ та̑ бесѣ́доваста къ себѣ̀ ѡ҆ всѣ́хъ си́хъ  приклю́чшихсѧ. И҆ бы́сть бесѣ́дꙋющема и҆́ма и҆  совопроша́ющемасѧ, и҆ са́мъ і҆и҃съ прибли́живсѧ и҆дѧ́ше  съ ни́ма: ѻ҆́чи же є҆ю̀ держа́стѣсѧ, да є҆гѡ̀ не  позна́ета. Рече́ же къ ни́ма: что̀ сꙋ́ть словеса̀ сїѧ̑,  ѡ҆ ни́хже стѧза́етасѧ къ себѣ̀ и҆дꙋ̑ща, и҆ є҆ста̀  дрѧ̑хла; Ѿвѣща́въ же є҆ди́нъ, є҆мꙋ́же и҆́мѧ клео́па,  речѐ къ немꙋ̀: ты́ ли є҆ди́нъ пришле́цъ є҆сѝ во  і҆ерⷭ҇ли́мъ, и҆ не оу҆вѣ́дѣлъ є҆сѝ бы́вшихъ въ не́мъ  во дни̑ сїѧ̑; И҆ речѐ и҆́ма: кі́ихъ; ѻ҆́на же рѣ́ста  є҆мꙋ̀: ꙗ҆̀же ѡ҆ і҆и҃сѣ назарѧни́нѣ, и҆́же бы́сть  мꙋ́жъ прⷪ҇ро́къ, си́ленъ дѣ́ломъ и҆ сло́вомъ пред̾  бг҃омъ и҆ всѣ́ми людьмѝ: ка́кѡ преда́ша є҆го̀  а҆рхїерє́и и҆ кнѧ̑зи на́ши на ѡ҆сꙋжде́нїе сме́рти, и҆  распѧ́ша є҆го̀: мы́ же надѣ́ѧхомсѧ, ꙗ҆́кѡ се́й є҆́сть  хотѧ̀ и҆зба́вити і҆и҃лѧ: но и҆ над̾ всѣ́ми си́ми,  тре́тїй се́й де́нь є҆́сть дне́сь, ѿне́лиже сїѧ̑ бы́ша.  Но и҆ жєны̀ нѣ̑кїѧ ѿ на́съ оу҆жаси́ша ны̀, бы́вшыѧ  ра́нѡ оу҆ гро́ба: и҆ не ѡ҆брѣ́тшѧ тѣлесѐ є҆гѡ̀,  прїидо́ша, глаго́лющѧ, ꙗ҆́кѡ и҆ ꙗ҆вле́нїе а҆́гг҃лъ  ви́дѣша, и҆̀же глаго́лютъ є҆го̀ жи́ва. И҆ и҆до́ша  нѣ́цыи ѿ на́съ ко гро́бꙋ, и҆ ѡ҆брѣто́ша та́кѡ,  ꙗ҆́коже и҆ жєны̀ рѣ́ша: самагѡ́ же не ви́дѣша. И҆  то́й речѐ къ ни́ма: ѽ несмы́слєннаѧ и҆ кѡ́снаѧ  се́рдцемъ, є҆́же вѣ́ровати ѡ҆ всѣ́хъ, ꙗ҆̀же  глаго́лаша прⷪ҇ро́цы: не сїѧ̑ ли подоба́ше пострада́ти  хрⷭ҇тꙋ̀ и҆ вни́ти въ сла́вꙋ свою̀; И҆ наче́нъ ѿ  мѡѷсе́а и҆ ѿ всѣ́хъ прⷪ҇рѡ́къ, сказа́ше и҆́ма ѿ  всѣ́хъ писа́нїй ꙗ҆̀же ѡ҆ не́мъ. И҆ прибли́жишасѧ въ  ве́сь, въ ню́же и҆дѧ́ста: и҆ то́й творѧ́шесѧ далеча́йше  и҆тѝ. И҆ нꙋ́ждаста є҆го̀, глагѡ́люща: ѡ҆блѧ́зи съ  на́ма, ꙗ҆́кѡ къ ве́черꙋ є҆́сть, и҆ приклони́лсѧ є҆́сть  де́нь. И҆ вни́де съ ни́ма ѡ҆блещѝ. И҆ бы́сть ꙗ҆́кѡ  возлежѐ съ ни́ма, и҆ прїи́мъ хлѣ́бъ блгⷭ҇вѝ, и҆  преломи́въ даѧ́ше и҆́ма: ѻ҆́нѣма же ѿверзо́стѣсѧ  ѻ҆́чи, и҆ позна́ста є҆го̀: и҆ то́й неви́димь бы́сть  и҆́ма. И҆ реко́ста къ себѣ̀: не се́рдце ли на́ю горѧ̀  бѣ̀ въ на́ю, є҆гда̀ глаго́лаше на́ма на пꙋтѝ и҆  є҆гда̀ ска́зоваше на́ма писа̑нїѧ; И҆ воста̑вша въ то́й  ча́съ, возврати́стасѧ во і҆ерⷭ҇ли́мъ, и҆ ѡ҆брѣто́ста  совокꙋ́пленныхъ є҆динона́десѧте и҆ и҆̀же бѧ́хꙋ съ ни́ми,  глаго́лющихъ, ꙗ҆́кѡ вои́стиннꙋ воста̀ гдⷭ҇ь и҆ ꙗ҆ви́сѧ  сі́мѡнꙋ. И҆ та̑ повѣ́даста, ꙗ҆̀же бы́ша на пꙋтѝ, и҆  ꙗ҆́кѡ позна́сѧ и҆́ма въ преломле́нїи хлѣ́ба. 
Є҆ѵⷢ҇лїе воскрⷭ҇но ѕ҃, ѿ лꙋкѝ, зача́ло рд҃і. 
Во вре́мѧ ѻ҆́но, воскрⷭ҇ъ і҆и҃съ ѿ ме́ртвыхъ, ста̀  посредѣ̀ оу҆чєни́къ свои́хъ, и҆ глаго́ла и҆̀мъ: ми́ръ  ва́мъ. Оу҆боѧ́вшесѧ же и҆ пристра́шни бы́вше, мнѧ́хꙋ  дꙋ́хъ ви́дѣти: и҆ речѐ и҆̀мъ: что̀ смꙋще́ни є҆стѐ; и҆  почто̀ помышлє́нїѧ вхо́дѧтъ въ сердца̀ ва̑ша; ви́дите  рꙋ́цѣ моѝ и҆ но́зѣ моѝ, ꙗ҆́кѡ са́мъ а҆́зъ є҆́смь:  ѡ҆сѧжи́те мѧ̀ и҆ ви́дите: ꙗ҆́кѡ дꙋ́хъ пло́ти и҆ ко́сти  не и҆́мать, ꙗ҆́коже менѐ ви́дите и҆мꙋ́ща. И҆ сїѐ  ре́къ, показа̀ и҆̀мъ рꙋ́цѣ и҆ но́зѣ. Є҆ще́ же  невѣ́рꙋющымъ и҆̀мъ ѿ ра́дости и҆ чꙋдѧ́щымсѧ, речѐ  и҆̀мъ: и҆́мате ли что̀ снѣ́дно здѣ̀; Ѻ҆ни́ же да́ша  є҆мꙋ̀ ры́бы пече́ны ча́сть и҆ ѿ пче́лъ со́тъ. И҆  взе́мъ пред̾ ни́ми ꙗ҆дѐ, рече́ же и҆̀мъ: сїѧ̑ сꙋ́ть  словеса̀, ꙗ҆̀же глаго́лахъ къ ва́мъ є҆щѐ сы́й съ  ва́ми, ꙗ҆́кѡ подоба́етъ сконча́тисѧ всѣ̑мъ напи̑саннымъ  въ зако́нѣ мѡѷсе́овѣ и҆ прⷪ҇ро́цѣхъ и҆ ѱалмѣ́хъ ѡ҆  мнѣ̀. Тогда̀ ѿве́рзе и҆̀мъ оу҆́мъ разꙋмѣ́ти писа̑нїѧ  и҆ речѐ и҆̀мъ, ꙗ҆́кѡ та́кѡ пи́сано є҆́сть, и҆ та́кѡ  подоба́ше пострада́ти хрⷭ҇тꙋ̀ и҆ воскрⷭ҇нꙋти ѿ  ме́ртвыхъ въ тре́тїй де́нь, и҆ проповѣ́датисѧ во и҆́мѧ  є҆гѡ̀ покаѧ́нїю и҆ ѿпꙋще́нїю грѣхѡ́въ во всѣ́хъ  ꙗ҆зы́цѣхъ, наче́нше ѿ і҆ерⷭ҇ли́ма: вы́ же є҆стѐ  свидѣ́телїе си̑мъ: и҆ сѐ, а҆́зъ послю̀ ѡ҆бѣтова́нїе  ѻ҆ц҃а̀ моегѡ̀ на вы̀: вы́ же сѣди́те во гра́дѣ  і҆ерⷭ҇ли́мстѣ, до́ндеже ѡ҆блече́тесѧ си́лою свы́ше.  И҆зве́дъ же и҆̀хъ во́нъ до виѳа́нїи и҆ воздви́гъ рꙋ́цѣ  своѝ, (и҆) блгⷭ҇вѝ и҆̀хъ. И҆ бы́сть є҆гда̀ блгⷭ҇влѧ́ше  и҆̀хъ, ѿстꙋпѝ ѿ ни́хъ и҆ возноша́шесѧ на не́бо. И҆  ті́и поклони́шасѧ є҆мꙋ̀ и҆ возврати́шасѧ во і҆ерⷭ҇ли́мъ  съ ра́достїю вели́кою: и҆ бѧ́хꙋ вы́нꙋ въ це́ркви,  хва́лѧще и҆ благословѧ́ще бг҃а. А҆ми́нь. 
Є҆ѵⷢ҇лїе воскрⷭ҇но з҃, ѿ і҆ѡа́нна, зача́ло ѯ҃г. 
Во вре́мѧ ѻ҆́но, во є҆ди́нꙋ ѿ сꙋббѡ́тъ, марі́а  магдали́на прїи́де заꙋ́тра, є҆щѐ сꙋ́щей тмѣ̀, на  гро́бъ, и҆ ви́дѣ ка́мень взѧ́тъ ѿ гро́ба: течѐ  оу҆̀бо и҆ прїи́де къ сі́мѡнꙋ петрꙋ̀ и҆ къ дрꙋго́мꙋ  оу҆ч҃нкꙋ̀, є҆го́же люблѧ́ше і҆и҃съ, и҆ глаго́ла и҆́ма:  взѧ́ша гдⷭ҇а ѿ гро́ба, и҆ не вѣ́мъ, гдѣ̀ положи́ша  є҆го̀. И҆зы́де же пе́тръ и҆ дрꙋгі́й оу҆ч҃нкъ, и҆  и҆дѧ́ста ко гро́бꙋ, теча́ста же ѻ҆́ба вкꙋ́пѣ: и҆  дрꙋгі́й оу҆ч҃нкъ течѐ скорѣ́е петра̀ и҆ прїи́де  пре́жде ко гро́бꙋ, и҆ прини́къ ви́дѣ ри̑зы лежа́щѧ:  ѻ҆ба́че не вни́де. Прїи́де же сі́мѡнъ пе́тръ в̾слѣ́дъ  є҆гѡ̀, и҆ вни́де во гро́бъ, и҆ ви́дѣ ри̑зы (є҆ди̑ны)  лежа́щѧ И҆ сꙋда́рь, и҆́же бѣ̀ на главѣ̀ є҆гѡ̀, не съ  ри́зами лежа́щь, но ѻ҆со́бь сви́тъ на є҆ди́нѣмъ  мѣ́стѣ. Тогда̀ оу҆̀бо вни́де и҆ дрꙋгі́й оу҆ч҃нкъ,  прише́дый пре́жде ко гро́бꙋ, и҆ ви́дѣ, и҆ вѣ́рова: не  оу҆́ бо вѣ́дѧхꙋ писа́нїѧ, ꙗ҆́кѡ подоба́етъ є҆мꙋ̀  и҆з̾ ме́ртвыхъ воскрⷭ҇нꙋти. И҆до́ста же па́ки къ себѣ̀  оу҆ч҃нка̑. 
Є҆ѵⷢ҇лїе воскрⷭ҇но и҃, ѿ і҆ѡа́нна, зача́ло ѯ҃д. 
Во вре́мѧ ѻ҆́но, марі́а стоѧ́ше оу҆ гро́ба внѣ̀  пла́чꙋщи: ꙗ҆́коже пла́кашесѧ, прини́че во гро́бъ и҆  ви́дѣ два̀ а҆́гг҃ла въ бѣ́лыхъ (ри́захъ) сѣдѧ̑ща,  є҆ди́наго оу҆ главы̀ и҆ є҆ди́наго оу҆ ногꙋ̀, и҆дѣ́же  бѣ̀ лежа́ло тѣ́ло і҆и҃сово. И҆ глаго́ласта є҆́й  ѻ҆́на: же́но, что̀ пла́чешисѧ; Глаго́ла и҆́ма: ꙗ҆́кѡ  взѧ́ша гдⷭ҇а моего̀, и҆ не вѣ́мъ, гдѣ̀ положи́ша  є҆го̀. И҆ сїѧ̑ ре́кши ѡ҆брати́сѧ вспѧ́ть и҆ ви́дѣ  і҆и҃са стоѧ́ща, и҆ не вѣ́дѧше, ꙗ҆́кѡ і҆и҃съ є҆́сть.  Глаго́ла є҆́й і҆и҃съ: же́но, что̀ пла́чеши, кого̀  и҆́щеши; Ѻ҆на́ (же) мнѧ́щи, ꙗ҆́кѡ вертогра́дарь  є҆́сть, глаго́ла є҆мꙋ̀: го́споди, а҆́ще ты̀ є҆сѝ  взѧ́лъ є҆го̀, повѣ́ждь мѝ, гдѣ̀ є҆сѝ положи́лъ  є҆го̀, и҆ а҆́зъ возмꙋ̀ є҆го̀. Глаго́ла є҆́й і҆и҃съ:  марі́е. Ѻ҆на́ (же) ѡ҆бра́щшисѧ глаго́ла є҆мꙋ̀:  раввꙋні̀, є҆́же глаго́летсѧ, оу҆чт҃лю. Глаго́ла є҆́й  і҆и҃съ: не прикаса́йсѧ мнѣ̀, не оу҆́ бо взыдо́хъ ко  ѻ҆ц҃ꙋ̀ моемꙋ̀: и҆ди́ же ко бра́тїи мое́й и҆ рцы̀ и҆̀мъ:  восхождꙋ̀ ко ѻ҆ц҃ꙋ̀ моемꙋ̀ и҆ ѻ҆ц҃ꙋ̀ ва́шемꙋ, и҆ бг҃ꙋ  моемꙋ̀ и҆ бг҃ꙋ ва́шемꙋ. Прїи́де (же) марі́а магдали́на  повѣ́дающи оу҆ч҃нкѡ́мъ, ꙗ҆́кѡ ви́дѣ гдⷭ҇а, и҆ сїѧ̑  речѐ є҆́й. 
Є҆ѵⷢ҇лїе воскрⷭ҇но ѳ҃, ѿ і҆ѡа́нна, зача́ло ѯ҃є. 
Сꙋ́щꙋ по́здѣ въ де́нь то́й, во є҆ди́нꙋ ѿ сꙋббѡ́тъ,  и҆ две́ремъ затворє́ннымъ, и҆дѣ́же бѧ́хꙋ оу҆ч҃нцы̀  (є҆гѡ̀) со́брани, стра́ха ра́ди і҆ꙋде́йска, прїи́де  і҆и҃съ и҆ ста̀ посредѣ̀, и҆ глаго́ла и҆̀мъ: ми́ръ ва́мъ.  И҆ сїѐ ре́къ, показа̀ и҆̀мъ рꙋ́цѣ (и҆ но́зѣ) и҆ ре́бра  своѧ̑. Возра́довашасѧ оу҆̀бо оу҆ч҃нцы̀, ви́дѣвше  гдⷭ҇а. Рече́ же и҆̀мъ і҆и҃съ па́ки: ми́ръ ва́мъ: ꙗ҆́коже  посла́ мѧ ѻ҆ц҃ъ, и҆ а҆́зъ посыла́ю вы̀. И҆ сїѐ ре́къ,  дꙋ́нꙋ и҆ глаго́ла и҆̀мъ: прїими́те дх҃ъ ст҃ъ: и҆̀мже  ѿпꙋститѐ грѣхѝ, ѿпꙋ́стѧтсѧ и҆̀мъ: и҆ и҆̀мже  держитѐ, держа́тсѧ. Ѳѡма́ же, є҆ди́нъ ѿ  ѻ҆боюна́десѧте, глаго́лемый близне́цъ, не бѣ̀ (тꙋ̀) съ  ни́ми, є҆гда̀ прїи́де і҆и҃съ. Глаго́лахꙋ же є҆мꙋ̀  дрꙋзі́и оу҆ч҃нцы̀: ви́дѣхомъ гдⷭ҇а. Ѻ҆́нъ же речѐ  и҆̀мъ: а҆́ще не ви́жꙋ на рꙋкꙋ̀ є҆гѡ̀ ꙗ҆́звы  гвозди̑нныѧ, и҆ вложꙋ̀ пе́рста моегѡ̀ въ ꙗ҆́звы  гвозди̑нныѧ, и҆ вложꙋ̀ рꙋ́кꙋ мою̀ въ ре́бра є҆гѡ̀, не  и҆мꙋ̀ вѣ́ры. И҆ по дне́хъ ѻ҆сми́хъ па́ки бѧ́хꙋ внꙋ́трь  оу҆ч҃нцы̀ є҆гѡ̀, и҆ ѳѡма̀ съ ни́ми. Прїи́де і҆и҃съ  две́ремъ затворє́ннымъ, и҆ ста̀ посредѣ̀ (и҆́хъ) и҆  речѐ: ми́ръ ва́мъ. Пото́мъ глаго́ла ѳѡмѣ̀: принесѝ  пе́рстъ тво́й сѣ́мѡ, и҆ ви́ждь рꙋ́цѣ моѝ: и҆ принесѝ  рꙋ́кꙋ твою̀, и҆ вложѝ въ ре́бра моѧ̑: и҆ не бꙋ́ди  невѣ́ренъ, но вѣ́ренъ. И҆ ѿвѣща̀ ѳѡма̀ и҆ речѐ  є҆мꙋ̀: гдⷭ҇ь мо́й и҆ бг҃ъ мо́й. Глаго́ла є҆мꙋ̀ і҆и҃съ:  ꙗ҆́кѡ ви́дѣвъ мѧ̀, вѣ́ровалъ є҆сѝ: бл҃же́ни не  ви́дѣвшїи и҆ вѣ́ровавше. Мнѡ́га же и҆ и҆́на зна́мєнїѧ  сотворѝ і҆и҃съ пред̾ оу҆ч҃нкѝ свои́ми, ꙗ҆́же не  сꙋ́ть пи̑сана въ кни́гахъ си́хъ: сїѧ̑ же пи̑сана бы́ша,  да вѣ́рꙋете, ꙗ҆́кѡ і҆и҃съ є҆́сть хрⷭ҇то́съ сн҃ъ бж҃їй,  и҆ да вѣ́рꙋюще живо́тъ и҆́мате во и҆́мѧ є҆гѡ̀. 
Є҆ѵⷢ҇лїе воскрⷭ҇но і҃, ѿ і҆ѡа́нна, зача́ло ѯ҃ѕ. 
Во вре́мѧ ѻ҆́но, ꙗ҆ви́сѧ і҆и҃съ оу҆ч҃нкѡ́мъ  свои̑мъ, воста́въ ѿ ме́ртвыхъ, на мо́ри  тїверїа́дстѣмъ. Ꙗ҆ви́сѧ же си́це: бѧ́хꙋ вкꙋ́пѣ сі́мѡнъ  пе́тръ, и҆ ѳѡма̀ нарица́емый близне́цъ, и҆ наѳана́илъ,  и҆́же (бѣ̀) ѿ ка́ны галїле́йскїѧ, и҆ сы̑на зеведе́ѡва,  и҆ и҆́на ѿ оу҆ч҃нкъ є҆гѡ̀ два̀. Глаго́ла и҆̀мъ  сі́мѡнъ пе́тръ: и҆дꙋ̀ ры́бы лови́ти. Глаго́лаша є҆мꙋ̀:  и҆́демъ и҆ мы̀ съ тобо́ю. И҆зыдо́ша (же) и҆ всѣдо́ша  а҆́бїе въ кора́бль, и҆ въ тꙋ̀ но́щь не ꙗ҆́ша ничесѡ́же.  Оу҆́трꙋ же бы́вшꙋ, ста̀ і҆и҃съ при бре́зѣ: не позна́ша  же оу҆ч҃нцы̀, ꙗ҆́кѡ і҆и҃съ є҆́сть. Глаго́ла же и҆̀мъ  і҆и҃съ: дѣ́ти, є҆да̀ что̀ снѣ́дно и҆́мате; Ѿвѣща́ша  є҆мꙋ̀: нѝ. Ѻ҆́нъ же речѐ и҆̀мъ: вве́рзите мре́жꙋ ѡ҆  деснꙋ́ю странꙋ̀ кораблѧ̀ и҆ ѡ҆брѧ́щете. Вверго́ша же, и҆  ктомꙋ̀ не можа́хꙋ привлещѝ є҆ѧ̀ ѿ мно́жества ры́бъ.  Глаго́ла же оу҆ч҃нкъ то́й, є҆го́же люблѧ́ше і҆и҃съ,  петро́ви: гдⷭ҇ь є҆́сть. Сі́мѡнъ же пе́тръ слы́шавъ,  ꙗ҆́кѡ гдⷭ҇ь є҆́сть, є҆пендѵ́томъ препоѧ́сасѧ, бѣ́ бо  на́гъ, и҆ вве́ржесѧ въ мо́ре: а҆ дрꙋзі́и оу҆ч҃нцы̀  кораблеце́мъ прїидо́ша, не бѣ́ша бо дале́че ѿ землѝ,  но ꙗ҆́кѡ двѣ̀ стѣ̀ лакте́й, влекꙋ́ще мре́жꙋ ры́бъ.  Є҆гда̀ оу҆̀бо и҆злѣзо́ша на зе́млю, ви́дѣша ѻ҆́гнь  лежа́щь, и҆ ры́бꙋ на не́мъ лежа́щꙋ и҆ хлѣ́бъ. (И҆)  глаго́ла и҆̀мъ і҆и҃съ: принеси́те ѿ ры́бъ, ꙗ҆́же  ꙗ҆́сте ны́нѣ. Влѣ́зъ (же) сі́мѡнъ пе́тръ, и҆звлечѐ  мре́жꙋ на зе́млю, по́лнꙋ вели́кихъ ры́бъ сто̀ (и҆)  пѧтьдесѧ́тъ (и҆) трѝ: и҆ толи́кѡ сꙋ́щымъ, не прото́ржесѧ  мре́жа. Глаго́ла и҆̀мъ і҆и҃съ: прїиди́те, ѡ҆бѣ́дꙋйте. Ни  є҆ди́нъ же смѣ́ѧше ѿ оу҆ч҃нкъ и҆стѧза́ти є҆го̀: ты̀  кто̀ є҆сѝ; вѣ́дѧще, ꙗ҆́кѡ гдⷭ҇ь є҆́сть. Прїи́де же  і҆и҃съ, и҆ прїѧ́тъ хлѣ́бъ, и҆ дадѐ и҆̀мъ, и҆ ры́бꙋ  та́кожде. Сѐ оу҆жѐ тре́тїе ꙗ҆ви́сѧ і҆и҃съ  оу҆ч҃нкѡ́мъ свои̑мъ, воста́въ ѿ ме́ртвыхъ. 
Є҆ѵⷢ҇лїе воскрⷭ҇но а҃і, ѿ і҆ѡа́нна, зача́ло ѯ҃з. 
Во вре́мѧ ѻ҆́но, ꙗ҆ви́сѧ і҆и҃съ оу҆ч҃нкѡ́мъ  свои̑мъ, воста́въ ѿ ме́ртвыхъ, и҆ глаго́ла сі́мѡнꙋ  петрꙋ̀: сі́мѡне і҆ѡ́нинъ, лю́биши ли мѧ̀ па́че си́хъ;  Глаго́ла є҆мꙋ̀: є҆́й, гдⷭ҇и, ты̀ вѣ́си, ꙗ҆́кѡ люблю́  тѧ. Глаго́ла є҆мꙋ̀: пасѝ а҆́гнцы моѧ̑. Глаго́ла є҆мꙋ̀  па́ки второ́е: сі́мѡне і҆ѡ́нинъ, лю́биши ли мѧ̀; Глаго́ла  є҆мꙋ̀: є҆́й, гдⷭ҇и, ты̀ вѣ́си, ꙗ҆́кѡ люблю́ тѧ.  Глаго́ла є҆мꙋ̀: пасѝ ѻ҆́вцы моѧ̑. Глаго́ла є҆мꙋ̀  тре́тїе: сі́мѡне і҆ѡ́нинъ, лю́биши ли мѧ̀; ѡ҆скорбѣ́  (же) пе́тръ, ꙗ҆́кѡ речѐ є҆мꙋ̀ тре́тїе: лю́биши ли мѧ̀;  и҆ глаго́ла є҆мꙋ̀: гдⷭ҇и, ты̀ всѧ̑ вѣ́си: ты̀ вѣ́си,  ꙗ҆́кѡ люблю́ тѧ. Глаго́ла є҆мꙋ̀ і҆и҃съ: пасѝ ѻ҆́вцы  моѧ̑. А҆ми́нь, а҆ми́нь гл҃ю тебѣ̀: є҆гда̀ бы́лъ є҆сѝ  ю҆́нъ, поѧ́салсѧ є҆сѝ са́мъ, и҆ ходи́лъ є҆сѝ, а҆́може  хотѣ́лъ є҆сѝ: є҆гда́ же состарѣ́ешисѧ, воздѣ́жеши  рꙋ́цѣ твоѝ, и҆ и҆́нъ тѧ̀ поѧ́шетъ, и҆ веде́тъ, а҆́може  не хо́щеши. Сїе́ же речѐ, назна́менꙋѧ, ко́ею сме́ртїю  просла́витъ бг҃а. И҆ сїѧ̑ ре́къ, глаго́ла є҆мꙋ̀: и҆дѝ  по мнѣ̀. Ѡ҆бра́щьсѧ же пе́тръ ви́дѣ оу҆ч҃нка̀,  є҆го́же люблѧ́ше і҆и҃съ, в̾слѣ́дъ и҆дꙋ́ща, и҆́же и҆  возлежѐ на ве́чери на пе́рси є҆гѡ̀ и҆ речѐ: гдⷭ҇и,  кто̀ є҆́сть предаѧ́й тѧ̀; Сего̀ ви́дѣвъ пе́тръ,  глаго́ла і҆и҃сови: гдⷭ҇и, се́й же что̀; Глаго́ла є҆мꙋ̀  і҆и҃съ: а҆́ще хощꙋ̀, да то́й пребыва́етъ, до́ндеже  прїидꙋ̀, что̀ къ тебѣ̀; ты̀ по мнѣ̀ грѧдѝ. И҆зы́де же  сло́во сѐ въ бра́тїю, ꙗ҆́кѡ оу҆ч҃нкъ то́й не  оу҆́мретъ. И҆ не речѐ є҆мꙋ̀ і҆и҃съ, ꙗ҆́кѡ не  оу҆́мретъ, но: а҆́ще хощꙋ̀ томꙋ̀ пребыва́ти, до́ндеже  прїидꙋ̀, что̀ къ тебѣ̀; Се́й є҆́сть оу҆ч҃нкъ  свидѣ́телствꙋѧй ѡ҆ си́хъ, и҆́же и҆ написа̀ сїѧ̑: и҆  вѣ́мъ, ꙗ҆́кѡ и҆́стинно є҆́сть свидѣ́телство є҆гѡ̀.  Сꙋ́ть же и҆ и҆́на мнѡ́га, ꙗ҆̀же сотворѝ і҆и҃съ, ꙗ҆̀же  а҆́ще бы по є҆ди́номꙋ пи̑сана бы́ша, ни самомꙋ̀ мню̀  (всемꙋ̀) мі́рꙋ вмѣсти́ти пи́шемыхъ кни́гъ. А҆ми́нь. 


