[[1]](с. 1) 
ЧАСОСЛО́ВЪ
Моско́вскаѧ Патрїархі́ѧ, Москва̀ ҂ац҃п 
(с. 2)  
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и  нераздѣли́мыѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а:  по бл҃гослове́нїю ст҃ѣ́йшагѡ патрїа́рха моско́вскагѡ  и всеѧ̀ рꙋсѝ А҆леѯі́а ІІ напеча́тасѧ кни́га сїѧ̀  часосло́въ, въ гра́дѣ москвѣ, въ лѣ́то ѿ  ржⷭ҇тва̀ по пло́ти бг҃а сло́ва ҂а҃ц҃ч҃а҃. 
(с. 3) 
Часосло́въ 
съ бг҃омъ ст҃ы́мъ, 
ѡ҆бдержа́й послѣ́дованїе по чи́нꙋ свѧты́хъ  і҆ерⷭ҇ли́мскихъ честны́хъ монастыре́й 
[[2]]Воста́въ ѿ сна̀, ѿлꙋчи́сѧ ѻ҆дра̀, и҆ рцы̀: 
Мл҃твами ст҃ы́хъ ѻ҆тє́цъ на́шихъ, гдⷭ҇и і҆и҃се  хрⷭ҇тѐ бж҃е на́шъ, поми́лꙋй на́съ, а҆ми́нь. 
Та́же, Трист҃о́е. Прест҃а́ѧ трⷪ҇це:  Ѻ҆́ч҃е на́шъ: 
И҆ настоѧ́щыѧ тропарѝ, гла́съ а҃: 
Воста́вше ѿ сна̀, припа́даемъ тѝ бл҃же, и҆  а҆́гг҃льскꙋю пѣ́снь вопїе́мъ тѝ си́льне: ст҃ъ, ст҃ъ,  ст҃ъ є҆сѝ бж҃е, бцⷣею поми́лꙋй на́съ. (с. 4) 
Сла́ва: 
Ѿ ѻ҆дра̀ и҆ сна̀ воздви́глъ мѧ̀ є҆сѝ гдⷭ҇и:  оу҆́мъ мо́й просвѣтѝ и҆ се́рдце, и҆ оу҆стнѣ̀ моѝ  ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ,  ст҃ъ, ст҃ъ є҆сѝ бж҃е, бцⷣею поми́лꙋй на́съ. 
И҆ ны́нѣ: 
Напра́снѡ [Внеза́пꙋ] сꙋдїѧ̀ прїи́детъ, и҆ коегѡ́ждо  дѣѧ̑нїѧ ѡ҆бнажа́тсѧ, но стра́хомъ зове́мъ въ полꙋ́нощи:  ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ. 
Гдⷭ҇и поми́лꙋй, в҃і. 
И҆ мл҃твꙋ сїю̀: 
Ѿ сна̀ воста́въ, бл҃годарю́ тѧ ст҃а́ѧ трⷪ҇це,  ꙗ҆́кѡ мно́гїѧ ра́ди твоеѧ̀ бла́гости и҆ долготерпѣ́нїѧ,  не прогнѣ́валсѧ є҆сѝ на мѧ̀ лѣни́ваго и҆ грѣ́шнаго,  нижѐ погꙋби́лъ мѧ̀ є҆сѝ со беззако́ньми мои́ми: но  человѣколю́бствовалъ є҆сѝ ѻ҆бы́чнѡ, и҆ въ неча́ѧнїи  лежа́ща (с. 5) воздви́глъ мѧ̀ є҆сѝ, во є҆́же  оу҆́треневати, и҆ славосло́вити держа́вꙋ твою̀. и҆  ны́нѣ просвѣтѝ моѝ ѻ҆́чи мы́слєнныѧ, ѿве́рзи моѧ̑  оу҆ста̀, поꙋча́тисѧ словесє́мъ твои̑мъ, и҆ разꙋмѣ́ти  за́пѡвѣди твоѧ̑, и҆ твори́ти во́лю твою̀, и҆ пѣ́ти тѧ̀  во и҆сповѣ́данїи серде́чнѣмъ, и҆ воспѣва́ти всест҃о́е  и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Мл҃тва и҆на́ѧ: 
Сла́ва тебѣ̀ цр҃ю̀, бж҃е вседержи́телю, и҆́же  бж҃е́ственнымъ твои́мъ и҆ чл҃вѣколю́бнымъ про́мысломъ  сподо́билъ мѧ̀ є҆сѝ грѣ́шнаго и҆ недосто́йнаго ѿ  сна̀ воста́ти, и҆ полꙋчи́ти вхо́дъ ст҃а́гѡ до́мꙋ твоегѡ̀.  прїимѝ гдⷭ҇и, и҆ гла́съ моле́нїѧ моегѡ̀, ꙗ҆́коже  свѧты́хъ и҆ оу҆́мныхъ твои́хъ си́лъ, и҆ бл҃говолѝ  се́рдцемъ чи́стымъ, и҆ дꙋ́хомъ (с. 6) смире́ннымъ  приноси́тисѧ тебѣ̀ хвалѣ̀ ѿ скве́рныхъ оу҆сте́нъ  мои́хъ: ꙗ҆́кѡ да и҆ а҆́зъ ѻ҆́бщникъ бꙋ́дꙋ мꙋ̑дрымъ  дѣ́вамъ, со свѣ́тлою свѣще́ю дꙋшѝ моеѧ̀, и҆ сла́влю  тѧ̀, во ѻ҆ц҃ѣ̀ и҆ дс҃ѣ сла́вимаго бг҃а сло́ва,  а҆ми́нь. (с. 7) 
[[3]]Нача́ло полꙋ́нощницы
Сщ҃е́нникъ глаго́летъ: Бл҃гослове́нъ бг҃ъ на́шъ: 
И҆ мы̀: 
Сла́ва тебѣ̀ бж҃е на́шъ, сла́ва тебѣ̀. 
Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й и҆ всѧ̑ и҆сполнѧ́ѧй, сокро́вище  бл҃ги́хъ и҆ жи́зни пода́телю, прїидѝ и҆ всели́сѧ въ ны̀,  и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ бл҃же  дꙋ́шы на́шѧ. 
Ст҃ы́й бж҃е, ст҃ы́й крѣ́пкїй, ст҃ы́й  безсме́ртный, поми́лꙋй на́съ. Три́жды. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆  ны́нѣ и҆ при́снѡ, и҆ во вѣ́ки вѣкѡ́въ. а҆ми́нь. 
Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти  грѣхѝ на́шѧ: влⷣко, простѝ беззакѡ́нїѧ на̑ша: ст҃ы́й,  посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀  ра́ди. (с. 8) 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Ѻ҆́ч҃е на́шъ, и҆́же є҆сѝ на нб҃сѣ́хъ, да  свѧти́тсѧ и҆́мѧ твоѐ, да прїи́детъ црⷭ҇твїе твоѐ: да  бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ.  хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви  на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ  должникѡ́мъ на́шымъ: и҆ не введѝ на́съ во и҆скꙋше́нїе,  но и҆зба́ви на́съ ѿ лꙋка́вагѡ. 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
Та́же, Гдⷭ҇и поми́лꙋй, в҃і. 
Сла́ва, и҆ ны́нѣ: Прїиди́те, поклони́мсѧ цр҃е́ви  на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀, цр҃е́ви и҆ бг҃ꙋ на́шемꙋ. 
Покло́ны трѝ. (с. 9) 
И҆ а҆́бїе ѱало́мъ н҃: 
Поми́лꙋй мѧ̀ бж҃е, по вели́цѣй ми́лости твое́й и҆  по мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ  грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ  а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ.  Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю  сотвори́хъ, ꙗ҆́кѡ да ѡ҆правди́шисѧ во словесѣ́хъ  твои́хъ, и҆ побѣди́ши, внегда̀ сꙋди́ти тѝ. Се́ бо въ  беззако́нїихъ зача́тъ є҆́смь, и҆ во грѣсѣ́хъ роди́ мѧ  ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши  мѧ̀, и҆ па́че снѣ́га оу҆бѣлю́сѧ. Слꙋ́хꙋ моемꙋ̀ да́си  ра́дость и҆ весе́лїе, возра́дꙋютсѧ кѡ́сти смирє́нныѧ.  Ѿвратѝ лицѐ твоѐ ѿ (с. 10) грѣ̑хъ мои́хъ, и҆ всѧ̑  беззакѡ́нїѧ моѧ̑ ѡ҆чи́сти. Се́рдце чи́сто сози́жди во  мнѣ̀ бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Возда́ждь мѝ  ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆бл҃жѝ гдⷭ҇и, бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. (с. 11)  Тогда̀ бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
Та́же, каѳі́сма з҃і (зрѝ стр. 229) 
И҆ по концѣ̀ є҆ѧ̀ а҆́бїе: 
Вѣ́рꙋю во є҆ди́наго бг҃а ѻ҆ц҃а̀, вседержи́телѧ,  творца̀ нб҃ꙋ и҆ землѝ, ви̑димымъ же всѣ̑мъ, и҆  неви̑димымъ. И҆ во є҆ди́наго гдⷭ҇а і҆и҃са хрⷭ҇та̀, сн҃а  бж҃їѧ, є҆диноро́днаго, и҆́же ѿ ѻ҆ц҃а̀ рожде́ннаго  пре́жде всѣ́хъ вѣ̑къ: свѣ́та ѿ свѣ́та, бг҃а  и҆́стинна ѿ бг҃а и҆́стинна, рожде́нна, не сотворе́нна,  є҆диносꙋ́щна ѻ҆ц҃ꙋ̀, и҆́мже всѧ̑ бы́ша. На́съ ра́ди  человѣ́къ, и҆ на́шегѡ ра́ди сп҃се́нїѧ сше́дшаго съ  нб҃съ, и҆ воплоти́вшагосѧ ѿ дх҃а ст҃а и҆ мр҃і́и дв҃ы,  и҆ вочл҃вѣ́чшасѧ. Распѧ́таго же за ны̀ при понті́йстѣмъ  пїла́тѣ, и҆ страда́вша, и҆ погребе́на. И҆ воскре́сшаго  въ тре́тїй де́нь по (с. 12) писа́нїємъ. И҆ возше́дшаго  на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. И҆ па́ки  грѧдꙋ́щаго со сла́вою, сꙋди́ти живы̑мъ и҆ мє́ртвымъ,  є҆гѡ́же црⷭ҇твїю не бꙋ́детъ конца̀. 
Втора́гѡ собо́ра: 
И҆ въ дх҃а ст҃а́го, гдⷭ҇а, животворѧ́щаго, и҆́же  ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆ сн҃омъ  спокланѧ́ема и҆ ссла́вима, глаго́лавшаго проро́ки. Во  є҆ди́нꙋ свѧтꙋ́ю, собо́рнꙋю и҆ а҆пⷭ҇льскꙋю цр҃ковь.  И҆сповѣ́дꙋю є҆ди́но креще́нїе, во ѡ҆ставле́нїе  грѣхѡ́въ. Ча́ю воскресе́нїѧ ме́ртвыхъ: И҆ жи́зни  бꙋ́дꙋщагѡ вѣ́ка, а҆ми́нь. 
Трист҃о́е. Покло́ны г҃. 
Прест҃а́ѧ трⷪ҇це: Ѻ҆́ч҃е на́шъ: 
И҆ а҆́бїе сщ҃е́нникъ возглаша́етъ: 
Ꙗ҆́кѡ твоѐ є҆́сть црⷭ҇тво: 
Та́же тропарѝ сїѧ̑, во гла́съ и҃: 
Сѐ жени́хъ грѧде́тъ въ полꙋ́нощи, и҆ блаже́нъ  ра́бъ, є҆го́же ѡ҆брѧ́щетъ (с. 13) бдѧ́ща: недосто́инъ же  па́ки, є҆го́же ѡ҆брѧ́щетъ оу҆ныва́юща. блюдѝ оу҆̀бо  дꙋшѐ моѧ̀, не сно́мъ ѡ҆тѧготи́сѧ, да не сме́рти предана̀  бꙋ́деши, и҆ ца́рствїѧ внѣ̀ затвори́шисѧ, но воспрѧнѝ  зовꙋ́щи: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй  на́съ. 
Сла́ва: 
Де́нь ѻ҆́нъ стра́шный помышлѧ́ющи дꙋшѐ моѧ̀,  побдѝ вжига́ющи свѣщꙋ̀ твою̀, є҆ле́емъ просвѣща́ющи:  не вѣ́си бо когда̀ прїи́детъ къ тебѣ̀ гла́съ  глаго́лющїй, сѐ жени́хъ. блюдѝ оу҆́бѡ дꙋшѐ моѧ̀, да  не воздре́млеши, и҆ пребꙋ́деши внѣ̀ толкꙋ́щи ꙗ҆́кѡ  пѧ́ть дѣ́въ: но бо́дреннѡ пождѝ, да оу҆срѧ́щеши  хрⷭ҇та̀ є҆ле́емъ масти́тымъ, и҆ да́стъ тѝ черто́гъ  бж҃е́ственный сла́вы своеѧ̀. 
И҆ ны́нѣ, бг҃оро́диченъ: 
Тебѐ неѡбори́мꙋю стѣ́нꙋ, сп҃се́нїѧ (с. 14)  оу҆твержде́нїе, бцⷣе дв҃о, мо́лимъ: сопроти́вныхъ  совѣ́ты разорѝ, люде́й твои́хъ печа́ль на ра́дость  преложѝ, гра́дъ тво́й ѡ҆градѝ, ѡ҆ ми́рѣ мі́ра молѝ:  ꙗ҆́кѡ ты̀ є҆сѝ, бцⷣе, оу҆пова́нїе на́ше. 
Та́же, Гдⷭ҇и поми́лꙋй, м҃. 
И҆ мл҃твꙋ сїю̀: 
И҆́же на всѧ́кое вре́мѧ, и҆ на всѧ́кїй ча́съ, на  нб҃сѝ и҆ на землѝ, покланѧ́емый и҆ сла́вимый хрⷭ҇тѐ  бж҃е, долготерпѣли́ве, многоми́лостиве,  многобл҃гоꙋтро́бне, и҆́же пра́вєдныѧ любѧ́й, и҆  грѣ̑шныѧ ми́лꙋѧй, и҆́же всѧ̑ зовы́й ко спасе́нїю  ѡ҆бѣща́нїѧ ра́ди бꙋ́дꙋщихъ бла̑гъ: са́мъ гдⷭ҇и, прїимѝ  и҆ на́шѧ въ ча́съ се́й моли̑твы, и҆ и҆спра́ви живо́тъ  на́шъ къ за́повѣдемъ твои̑мъ, дꙋ́шы на́шѧ ѡ҆свѧтѝ,  тѣлеса̀ (с. 15) ѡ҆чи́сти, помышлє́нїѧ и҆спра́ви, мы̑сли  ѡ҆чи́сти, и҆ и҆зба́ви на́съ ѿ всѧ́кїѧ ско́рби, ѕѡ́лъ и҆  болѣ́зней. ѡ҆градѝ на́съ свѧты́ми твои́ми а҆́гг҃лы, да  ѡ҆полче́нїемъ и҆́хъ соблюда́еми и҆ наставлѧ́еми,  дости́гнемъ въ соедине́нїе вѣ́ры, и҆ въ ра́зꙋмъ  непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ  во вѣ́ки вѣкѡ́въ, а҆ми́нь. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Чтⷭ҇нѣ́йшꙋю херꙋві̑мъ, и҆ сла́внѣйшꙋю без̾  сравне́нїѧ серафі̑мъ, без̾ и҆стлѣ́нїѧ бг҃а сло́ва  ро́ждшꙋю, сꙋ́щꙋю бцⷣꙋ тѧ̀ велича́емъ. 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: 
Бж҃е оу҆ще́дри ны̀, и҆ бл҃гослови́ ны, просвѣтѝ  лицѐ твоѐ на ны̀, и҆ поми́лꙋй ны̀. (с. 16) 
И҆ а҆́ще є҆́сть а҆ллилꙋ́їа, твори́мъ покло́ны трѝ  вели̑кїѧ, глаго́люще мл҃твꙋ сїю̀ та́йнѡ ст҃а́гѡ  є҆фре́ма, раздѣлѧ́юще ю҆̀ въ трѝ ча̑сти: 
Гдⷭ҇и и҆ влⷣко живота̀ моегѡ̀, дꙋ́хъ пра́здности,  оу҆ны́нїѧ, любонача́лїѧ и҆ праздносло́вїѧ не да́ждь мѝ.  Покло́нъ. 
Дꙋ́хъ же цѣломꙋ́дрїѧ, смиреномꙋ́дрїѧ, терпѣ́нїѧ  и҆ любвѐ, да́рꙋй мѝ рабꙋ̀ твоемꙋ̀. Покло́нъ. 
Є҆́й гдⷭ҇и цр҃ю̀, да́рꙋй мѝ зрѣ́ти моѧ̑  прегрѣшє́нїѧ, и҆ не ѡ҆сꙋжда́ти бра́та моегѡ̀: ꙗ҆́кѡ  бл҃гослове́нъ є҆сѝ во вѣ́ки вѣкѡ́въ. Покло́нъ. 
Та́же ма́лыхъ в҃і, глаго́люще на кі́йждо  покло́нъ: 
Бж҃е, ѡ҆чи́сти мѧ̀ грѣ́шнаго. 
И҆ па́ки послѣдѝ мл҃твꙋ всю̀:  
Гдⷭ҇и и҆ влⷣко живота̀ моегѡ̀: и҆ покло́нъ  є҆ди́нъ вели́кїй. (с. 17) 
Та́же мл҃твꙋ сїю̀: 
Влⷣко бж҃е ѻ҆́ч҃е вседержи́телю, гдⷭ҇и сн҃е  є҆диноро́дный і҆и҃се хрⷭ҇тѐ, и҆ ст҃ы́й дш҃е, є҆ди́но  бж҃ество̀, є҆ди́на си́ла, поми́лꙋй мѧ̀ грѣ́шнаго, и҆  и҆́миже вѣ́си сꙋдьба́ми, сп҃си́ мѧ недосто́йнаго раба̀  твоего̀: ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
А҆́ще же нѣ́сть а҆ллилꙋ́їа, ѡ҆ставлѧ́етсѧ: 
Гдⷭ҇и и҆ влⷣко живота̀ моегѡ̀: и҆ покло́ны. и҆  глаго́лемъ то́кмѡ: 
Влⷣко бж҃е ѻ҆́ч҃е вседержи́телю: 
И҆ мл҃твы сїѧ̑. 
Подоба́етъ вѣ́дати, ꙗ҆́кѡ мл҃твы сїѧ̑ глаго́лютсѧ  ѿ к҃в-гѡ септе́мврїа мцⷭ҇а, до недѣ́ли ва́їй. 
Васі́лїа вели́кагѡ: 
Гдⷭ҇и вседержи́телю, бж҃е си́лъ и҆ всѧ́кїѧ пло́ти,  въ вы́шнихъ живы́й, и҆ на смирє́ннаѧ призира́ѧй, сердца́  (с. 18) же и҆ оу҆трѡ́бы и҆спытꙋ́ѧй, и҆ сокровє́ннаѧ  человѣ́кѡвъ ꙗ҆́вѣ предвѣ́дый, безнача́льный и҆  присносꙋ́щный свѣ́те, оу҆ негѡ́же нѣ́сть премѣне́нїѧ,  и҆лѝ преложе́нїѧ ѡ҆сѣне́нїе. са́мъ безсме́ртный цр҃ю̀,  прїимѝ молє́нїѧ на̑ша, ꙗ҆̀же въ настоѧ́щее вре́мѧ, на  мно́жество твои́хъ щедро́тъ дерза́юще, ѿ скве́рныхъ къ  тебѣ̀ оу҆сте́нъ твори́мъ: и҆ ѡ҆ста́ви на́мъ  прегрѣшє́нїѧ на̑ша, ꙗ҆̀же дѣ́ломъ и҆ сло́вомъ, и҆  мы́слїю, вѣ́дѣнїемъ и҆лѝ невѣ́дѣнїемъ согрѣшє́наѧ  на́ми, и҆ ѡ҆чи́сти ны̀ ѿ всѧ́кїѧ скве́рны пло́ти и҆  дꙋ́ха. и҆ да́рꙋй на́мъ бо́дреннымъ се́рдцемъ, и҆  тре́звенною мы́слїю всю̀ настоѧ́щагѡ житїѧ̀ но́щь  прейтѝ, ѡ҆жида́ющымъ прише́ствїѧ свѣ́тлагѡ и҆  ꙗ҆вле́ннагѡ днѐ є҆диноро́днагѡ твоегѡ̀ сн҃а, гдⷭ҇а и҆  бг҃а и҆ сп҃са на́шегѡ і҆и҃са хрⷭ҇та̀, во́ньже со (с. 19)  сла́вою сꙋдїѧ̀ всѣ́хъ прїи́детъ, комꙋ́ждо ѿда́ти по  дѣлѡ́мъ є҆гѡ̀: да не па́дше и҆ ѡ҆блѣни́вшесѧ, но  бо́дрствꙋюще, и҆ воздви́жени въ дѣ́ланїи, ѡ҆брѧ́щемсѧ  гото́ви, въ ра́дость и҆ бж҃е́ственный черто́гъ сла́вы  є҆гѡ̀ совни́демъ, и҆дѣ́же пра́зднꙋющихъ гла́съ  непреста́нный, и҆ неизрече́ннаѧ сла́дость зрѧ́щихъ  твоегѡ̀ лица̀ добро́тꙋ неизрече́ннꙋю. ты́ бо є҆сѝ  и҆́стинный свѣ́тъ, просвѣща́ѧй и҆ ѡ҆свѧща́ѧй  всѧ́чєскаѧ, и҆ тѧ̀ пое́тъ всѧ̀ тва́рь во вѣ́ки  вѣкѡ́въ, а҆ми́нь. 
Та́же возвыша́етъ сщ҃е́нникъ рꙋ́цѣ, глаго́лѧ  тогѡ́жде: 
Тѧ̀ бл҃гослови́мъ вы́шнїй бж҃е, и҆ гдⷭ҇и ми́лости,  творѧ́щаго при́снѡ съ на́ми вели̑каѧ же и҆  неизслѣ́дѡваннаѧ, сла̑внаѧ же и҆ оу҆жа̑снаѧ, и҆́хже  нѣ́сть числа̀: пода́вшаго на́мъ со́нъ во оу҆покое́нїе  не́мощи на́шеѧ, и҆ ѡ҆слабле́нїе (с. 20) трꙋдѡ́въ  многотрꙋ́дныѧ пло́ти. бл҃годари́мъ, тѧ̀ ꙗ҆́кѡ не  погꙋби́лъ є҆сѝ на́съ со беззако́ньми на́шими: но  чл҃вѣколю́бствовалъ є҆сѝ ѻ҆бы́чнѡ, и҆ въ неча́ѧнїи  лежа́щыѧ ны̀ воздви́глъ є҆сѝ, во є҆́же славосло́вити  держа́вꙋ твою̀. тѣ́мже мо́лимъ безмѣ́рнꙋю твою̀  бл҃гость, просвѣтѝ на́шѧ мы̑сли, ѻ҆чеса̀: и҆ оу҆́мъ  на́шъ ѿ тѧ́жкагѡ сна̀ лѣ́ности возста́ви: ѿве́рзи  на̑ша оу҆ста̀, и҆ и҆спо́лни ѧ҆̀ твоегѡ̀ хвале́нїѧ,  ꙗ҆́кѡ да возмо́жемъ непоколе́блемѡ пѣ́ти же и҆  и҆сповѣ́датисѧ тебѣ̀ во всѣ́хъ, и҆ ѿ всѣ́хъ  сла́вимомꙋ бг҃ꙋ, безнача́льномꙋ ѻ҆ц҃ꙋ̀, со  є҆диноро́днымъ твои́мъ сн҃омъ, и҆ всест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Та́же, Прїиди́те, поклони́мсѧ: три́жды. (с.  21) 
И҆ покло́ны трѝ, и҆ ѱалмы̀: 
Возведо́хъ Пѣ́снь степе́ней, р҃к ѻ҆́чи моѝ въ  го́ры, ѿню́дꙋже прїи́детъ по́мощь моѧ̀. По́мощь моѧ̀  ѿ гдⷭ҇а, сотво́ршагѡ не́бо и҆ зе́млю. Не да́ждь во  смѧте́нїе ногѝ твоеѧ̀, нижѐ воздре́млетъ хранѧ́й тѧ̀:  Сѐ, не воздре́млетъ, нижѐ оу҆́снетъ хранѧ́й і҆и҃лѧ.  Гдⷭ҇ь сохрани́тъ тѧ̀, гдⷭ҇ь покро́въ тво́й на рꙋ́кꙋ  деснꙋ́ю твою̀. Во днѝ со́лнце не ѡ҆жже́тъ тебѐ, нижѐ  лꙋна̀ но́щїю. Гдⷭ҇ь сохрани́тъ тѧ̀ ѿ всѧ́кагѡ ѕла̀,  сохрани́тъ дꙋ́шꙋ твою̀ гдⷭ҇ь: Гдⷭ҇ь сохрани́тъ вхожде́нїе  твоѐ и҆ и҆схожде́нїе твоѐ, ѿ ны́нѣ и҆ до вѣ́ка. 
Сѐ,Пѣ́снь степе́ней, рл҃г ны́нѣ благослови́те  гдⷭ҇а, всѝ рабѝ гдⷭ҇ни, стоѧ́щїи въ хра́мѣ гдⷭ҇ни, во  дво́рѣхъ до́мꙋ бг҃а на́шегѡ. Въ но́щехъ воздѣжи́те  рꙋ́ки ва́шѧ во ст҃а̑ѧ и҆ благослови́те гдⷭ҇а.  Бл҃гослови́тъ (с. 22) тѧ̀ гдⷭ҇ь ѿ сїѡ́на, сотвори́вый  не́бо и҆ зе́млю. 
Сла́ва, и҆ ны́нѣ: 
Трист҃о́е. Покло́ны г҃. Прест҃а́ѧ трⷪ҇це:  Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: 
И҆ тропарѝ сїѧ̑, гла́съ в҃: 
Помѧнѝ гдⷭ҇и, ꙗ҆́кѡ бл҃гъ рабы̑ твоѧ̑, и҆  є҆ли̑ка въ житїѝ согрѣши́ша, простѝ: никто́же бо  безгрѣ́шенъ, то́кмѡ ты̀ могі́й и҆ преста́влєннымъ да́ти  поко́й. 
Глꙋбино́ю мꙋ́дрости чл҃вѣколю́бнѡ всѧ̑ стро́ѧй,  и҆̀. поле́зное всѣ̑мъ подава́ѧй, є҆ди́не содѣ́телю,  оу҆поко́й гдⷭ҇и, дꙋ́шы ра̑бъ твои́хъ: на тѧ́ бо  оу҆пова́нїе возложи́ша, творца̀ и҆ зижди́телѧ, и҆ бг҃а  на́шего. 
Сла́ва, конда́къ: 
Со ст҃ы́ми оу҆поко́й хрⷭ҇тѐ, дꙋ́шы ра̑бъ  твои́хъ, и҆дѣ́же нѣ́сть болѣ́знь, ни (с. 23) печа́ль,  ни воздыха́нїе, но жи́знь безконе́чнаѧ. 
И҆ ны́нѣ, бг҃оро́диченъ: 
Бл҃жи́мъ тѧ̀ всѝ ро́ди, бцⷣе дв҃о: въ тѧ́ бо  невмѣсти́мый хрⷭ҇то́съ бг҃ъ на́шъ вмѣсти́тисѧ  бл҃говолѝ. бл҃же́ни є҆смы̀ и҆ мы̀, предста́тельство тѧ̀  и҆мꙋ́ще: де́нь бо и҆ но́щь мо́лишисѧ ѡ҆ на́съ. тѣ́мъ  воспѣва́юще вопїе́мъ тѝ: ра́дꙋйсѧ бл҃года́тнаѧ, гдⷭ҇ь  съ тобо́ю. 
Гдⷭ҇и поми́лꙋй, в҃і. 
И҆ мл҃тва сїѧ̑: 
Помѧнѝ гдⷭ҇и, въ наде́жди воскрⷭ҇нїѧ жи́зни  вѣ́чныѧ, оу҆со́пшыѧ ѻ҆тцы̀ и҆ бра́тїю на́шꙋ, и҆ всѧ̑  во бл҃гоче́стїи и҆ вѣ́рѣ сконча́вшыѧсѧ: и҆ простѝ  и҆̀мъ всѧ́кое согрѣше́нїе, во́льное же и҆ нево́льное,  сло́вомъ и҆лѝ дѣ́ломъ, и҆лѝ помышле́нїемъ  согрѣше́нное и҆́ми. и҆ (с. 24) вселѝ ѧ҆̀ въ мѣ̑ста  свѣ̑тла, въ мѣ̑ста прохла̑дна, въ мѣ̑ста покѡ́йна,  ѿню́дꙋже ѿбѣжѐ всѧ́каѧ болѣ́знь, печа́ль и҆  воздыха́нїе, и҆дѣ́же присѣща́етъ свѣ́тъ лица̀ твоегѡ̀,  весели́тъ всѧ̑ и҆̀же ѿ вѣ́ка ст҃ы̑ѧ твоѧ̑: да́рꙋй  и҆̀мъ и҆ на́мъ црⷭ҇твїе твоѐ и҆ прича́стїе  неизрече́нныхъ и҆ вѣ́чныхъ твои́хъ бла̑гъ, и҆ твоеѧ̀  безконе́чныѧ и҆ бл҃же́нныѧ жи́зни наслажде́нїе. ты́ бо  є҆сѝ жи́знь и҆ воскрⷭ҇нїе и҆ поко́й оу҆со́пшихъ  рабѡ́въ твои́хъ, хрⷭ҇тѐ бж҃е на́шъ, и҆ тебѣ̀ сла́вꙋ  возсыла́емъ, со безнача́льнымъ твои́мъ ѻ҆ц҃е́мъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Пресла́внаѧ приснодв҃о, мт҃и хрⷭ҇та̀ бг҃а,  принесѝ на́шꙋ мл҃твꙋ сн҃ꙋ твоемꙋ̀ и҆ бг҃ꙋ на́шемꙋ, да  сп҃се́тъ тобо́ю дꙋ́шы на́шѧ. (с. 25) 
Оу҆пова́нїе моѐ ѻ҆ц҃ъ, прибѣ́жище моѐ сн҃ъ,  покро́въ мо́й дх҃ъ ст҃ы́й, трⷪ҇це ст҃а́ѧ, сла́ва тебѣ̀. 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. 
И҆ сщ҃е́нникъ: 
Хрⷭ҇то́съ и҆́стинный бг҃ъ: 
И҆ быва́етъ ѿпꙋ́стъ. И҆ прїе́млемъ проще́нїе  ѻ҆бы́чное. Сщ҃е́нникъ глаго́летъ: 
Помо́лимсѧ ѡ҆ вели́комъ господи́нѣ и҆ ѻ҆тцѣ̀  на́шемъ ст҃ѣ́йшемъ патрїа́рхѣ моско́вскомъ и҆ всеѧ̀  рꙋсѝ пі́менѣ и҆ ѡ҆ господи́нѣ на́шемъ  преѡсвѧще́ннѣйшемъ є҆пⷭ҇кпѣ [и҆лѝ а҆рхїепі́скопѣ  и҆лѝ митрополі́тѣ, и҆́мⷬ҇къ]. 
И҆ мы̀: Гдⷭ҇и поми́лꙋй, ча́стѡ. 
Ѡ҆ богохрани́мѣй странѣ̀ на́шей, властѣ́хъ и҆  во́инствѣ є҆ѧ̀. (с. 26) 
Ѡ҆ ѻ҆тцѣ̀ на́шемъ, и҆́мⷬ҇къ, и҆ все́й во  хрⷭ҇тѣ̀ бра́тїи на́шей. Ѡ҆ ненави́дѧщихъ и҆  лю́бѧщихъ на́съ. Ѡ҆ ми́лꙋющихъ и҆ слꙋжа́щихъ на́мъ.  Ѡ҆ заповѣ́давшихъ на́мъ недостѡ́йнымъ моли́тисѧ ѡ҆  ни́хъ. Ѡ҆ и҆збавле́нїи плѣне́нныхъ. Ѡ҆  ѿше́дшихъ ѻ҆тцѣ́хъ и҆ бра́тїѧхъ на́шихъ. Ѡ҆ въ  мо́ри пла́вающихъ. Ѡ҆ въ не́мощехъ лежа́щихъ.  Помо́лимсѧ и҆ ѡ҆ и҆з̾ѻби́лїи плодѡ́въ земны́хъ.  И҆ ѡ҆ всѧ́кой дꙋшѝ хрⷭ҇тїа́нъ правосла́вныхъ.  Оу҆бл҃жи́мъ правосла̑вныѧ а҆рхїере́и, и҆ кти́торы  ст҃а́гѡ хра́ма сегѡ̀ [ст҃ы́ѧ ѻ҆би́тели сеѧ̀].  Роди́тели на́шѧ, и҆ всѧ̑ пре́жде ѿше́дшыѧ ѻ҆тцы̀  и҆ бра́тїю на́шꙋ, здѣ̀ лежа́щыѧ и҆ повсю́дꙋ  правосла̑вныѧ. 
Предстоѧ́тель: Рце́мъ и҆ ꙾ѡ҆ ни́хъ꙾ѡ҆ себѣ̀  самѣ́хъ. 
Гдⷭ҇и поми́лꙋй, три́жды. 
Мл҃твами ст҃ы́хъ ѻ҆тє́цъ на́шихъ, (с. 27) гдⷭ҇и  і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
Вонмѝ, ꙗ҆́кѡ си́це до́лжно пѣ́тисѧ во всю̀  седми́цꙋ полꙋ́нощницѣ. 
Подоба́етъ вѣ́дати, ꙗ҆́кѡ во ст҃ѣ́й горѣ̀  а҆ѳѡ́нстѣй, по Помѧнѝ гдⷭ҇и: глаго́лютъ настоѧ́щыѧ  тропарѝ: 
Поми́лꙋй на́съ гдⷭ҇и, поми́лꙋй на́съ: всѧ́кагѡ бо  ѿвѣ́та недоꙋмѣ́юще, сїю̀ тѝ мл҃твꙋ ꙗ҆́кѡ влⷣцѣ  грѣ́шнїи прино́симъ поми́лꙋй на́съ. 
Сла́ва: 
Гдⷭ҇и, поми́лꙋй на́съ, на тѧ́ бо оу҆пова́хомъ, не  прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй  на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆  и҆зба́ви ны̀ ѿ вра̑гъ на́шихъ. ты́ бо є҆сѝ бг҃ъ  на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆  и҆́мѧ твоѐ призыва́емъ. (с. 28) 
И҆ ны́нѣ: 
Млⷭ҇рдїѧ двє́ри ѿве́рзи на́мъ бл҃гослове́ннаѧ  бцⷣе, надѣ́ющїисѧ на тѧ̀ да не поги́бнемъ, но да  и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нїе  ро́да хрⷭ҇тїа́нскагѡ. 
И҆ сщ҃е́нникъ є҆ктенїю̀: 
Поми́лꙋй на́съ, бж҃е: 
Є҆щѐ мо́лимсѧ, ѡ҆ є҆́же сохрани́тисѧ гра́дꙋ  семꙋ̀, и҆ ст҃о́мꙋ хра́мꙋ семꙋ̀ [ст҃ѣ́й ѻ҆би́тели се́й]. 
И҆ прѡ́чаѧ. Гдⷭ҇и поми́лꙋй, м҃. 
Возгла́съ: Оу҆слы́ши ны̀, бж҃е: Посе́мъ,  Сла́ва, и҆ ны́нѣ: и҆ ѿпꙋ́стъ, и҆ прѡ́чаѧ ꙗ҆́кѡ  предпи̑сана сꙋ́ть. (с. 29) 
[[4]]Нача́ло съ бг҃омъ полꙋ́нощницы сꙋббѡ́тныѧ, твори́тъ  сщ҃е́нникъ: 
Бл҃гослове́нъ бг҃ъ на́шъ: И҆ мы̀: Сла́ва  тебѣ̀ бж҃е на́шъ, сла́ва тебѣ̀. Цр҃ю̀ нбⷭ҇ный:  Трист҃о́е. Прест҃а́ѧ трⷪ҇це: Ѻ҆́ч҃е на́шъ:  Ꙗ҆́кѡ твоѐ є҆́сть црⷭ҇тво: 
Гдⷭ҇и поми́лꙋй, в҃і. 
Прїиди́те, поклони́мсѧ: три́жды. 
Та́же Ѱало́мъ н҃: Поми́лꙋй мѧ̀, бж҃е: Каѳі́сма  ѳ҃, и҆ по концѣ̀ є҆ѧ̀: Вѣ́рꙋю во є҆ди́наго бг҃а:  Трист҃о́е. Прест҃а́ѧ трⷪ҇це: Ѻ҆́ч҃е на́шъ: 
И҆ тропарѝ сїѧ̑, гла́съ в҃: 
Несозда́нное є҆стество̀, всѣ́хъ зижди́телю,  оу҆стнѣ̀ на̑ша ѿве́рзи, ꙗ҆́кѡ да возвѣсти́мъ хвалꙋ̀  твою̀, вопїю́ще: ст҃ъ, ст҃ъ, ст҃ъ є҆сѝ бж҃е, бцⷣею  поми́лꙋй на́съ. (с. 30) 
Сла́ва: 
Вы̑шнїѧ си̑лы подража́юще на землѝ, побѣ́днꙋю  пѣ́снь прино́симъ тѝ, бл҃же: ст҃ъ, ст҃ъ, ст҃ъ є҆сѝ  бж҃е, бцⷣею поми́лꙋй на́съ. 
И҆ ны́нѣ: 
Ѿ ѻ҆дра̀ и҆ сн҃а воздви́глъ мѧ̀ є҆сѝ гдⷭ҇и,  оу҆́мъ мо́й просвѣтѝ и҆ се́рдце, и҆ оу҆стнѣ̀ моѝ  ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ,  ст҃ъ, ст҃ъ є҆сѝ бж҃е, бцⷣею поми́лꙋй на́съ. 
Гдⷭ҇и поми́лꙋй, м҃. 
И҆́же на всѧ́кое вре́мѧ: 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: 
Бж҃е, оу҆ще́дри ны̀, и҆ бл҃гословѝ ны̀: 
Влⷣко бж҃е ѻ҆́ч҃е вседержи́телю: (с. 31) 
И҆ настоѧ́щаѧ мл҃тва ст҃а́гѡ є҆ѵстра́тїа, въ  ке́ллїахъ: 
Велича́ѧ велича́ю тѧ̀ гдⷭ҇и, ꙗ҆́кѡ призрѣ́лъ  є҆сѝ на смире́нїе моѐ, и҆ нѣ́си менѐ затвори́лъ въ  рꙋка́хъ вра́жїихъ: но спа́слъ є҆сѝ ѿ нꙋ́ждъ дꙋ́шꙋ  мою̀. и҆ ны́нѣ влⷣко, да покры́етъ мѧ̀ рꙋка̀ твоѧ̀, и҆  да прїи́детъ на мѧ̀ ми́лость твоѧ̀, ꙗ҆́кѡ смѧте́сѧ дꙋша̀  моѧ̀, и҆ болѣ́зненна є҆́сть во и҆схожде́нїи свое́мъ,  ѿ ѻ҆каѧ́ннагѡ моегѡ̀ и҆ скве́рнагѡ тѣлесѐ сегѡ̀: да  не когда̀ лꙋка́вый сопоста́та совѣ́тъ срѧ́щетъ и҆  препне́тъ ю҆̀ во тьмѣ̀, за невѣ́дѡмыѧ и҆ вѣ́дѡмыѧ въ  житїѝ се́мъ бы́вшыѧ мѝ грѣхѝ, млⷭ҇тивъ бꙋ́ди мѝ  влⷣко, и҆ да не оу҆́зритъ дꙋша̀ моѧ̀ мра́чнагѡ взо́ра  лꙋка́выхъ де́монѡвъ: но да прїи́мꙋтъ ю҆̀ а҆́гг҃ли твоѝ  свѣ́тлїи и҆ пресвѣ́тлїи. да́ждь сла́вꙋ и҆́мени твоемꙋ̀  (с. 32) ст҃о́мꙋ, и҆ твое́ю си́лою возведи́ мѧ на  бж҃е́ственное твоѐ сꙋди́ще. внегда̀ сꙋди́тисѧ мѝ, да не  прїи́метъ мѧ̀ рꙋка̀ кнѧ́зѧ мі́ра сегѡ̀, є҆́же  и҆сто́ргнꙋти мѧ̀ грѣ́шника во глꙋбинꙋ̀ а҆́довꙋ, но  предста́ни мѝ, и҆ бꙋ́ди мѝ сп҃съ и҆ застꙋ́пникъ:  тѣлє́снаѧ бо и҆ сїѧ̑ мꙋчє́нїѧ весе́лїѧ сꙋ́ть рабѡ́мъ  твои̑мъ. поми́лꙋй гдⷭ҇и, ѡ҆скверни́вшꙋюсѧ страстьмѝ  житїѧ̀ сегѡ̀, дꙋ́шꙋ мою̀, и҆ чи́стꙋ ю҆̀ покаѧ́нїемъ и҆  и҆сповѣ́данїемъ прїимѝ, ꙗ҆́кѡ бл҃гослове́нъ є҆сѝ во  вѣ́ки вѣкѡ́въ, а҆ми́нь. 
Та́же: 
Прїиди́те, поклони́мсѧ: три́жды. 
Возведо́хъ ѻ҆́чи моѝ въ го́ры: 
Сѐ ны́нѣ бл҃гослови́те гдⷭ҇а: 
Сла́ва, и҆ ны́нѣ: 
Трист҃о́е. Прест҃а́ѧ трⷪ҇це: и҆ Ѻ҆́ч҃е  на́шъ: Ꙗ҆́кѡ твоѐ є҆́сть црⷭ҇тво: (с. 33) 
И҆ тропарѝ: 
Помѧнѝ гдⷭ҇и, ꙗ҆́кѡ бл҃гъ: 
Глꙋбино́ю мꙋ́дрости: 
Сла́ва: 
Со ст҃ы́ми оу҆поко́й, хрⷭ҇тѐ: 
И҆ ны́нѣ: 
Бл҃жи́мъ тѧ̀ всѝ ро́ди, бцⷣе дв҃о: 
Гдⷭ҇и поми́лꙋй, в҃і. 
Помѧнѝ гдⷭ҇и, въ наде́жди воскрⷭ҇нїѧ: 
Сїѧ̑ всѧ̑ преднаписа́шасѧ въ полꙋ́нощницѣ  вседне́вной. 
Ѿпꙋ́стъ ѿ сщ҃е́нника, и҆ проще́нїе, и҆  прѡ́чаѧ. (с. 34) 
[[5]]Полꙋ́нощница воскрⷭ҇наѧ
Сщ҃е́нникъ: Бл҃гослове́нъ бг҃ъ на́шъ: И҆ мы̀  глаго́лемъ: А҆ми́нь. Сла́ва тебѣ̀ бж҃е на́шъ,  сла́ва тебѣ̀. Цр҃ю̀ нбⷭ҇ный: Трист҃о́е.  Прест҃а́ѧ трⷪ҇це: Ѻ҆́ч҃е на́шъ: Свѧще́нникъ:  Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй,   в҃і. Сла́ва, и҆ ны́нѣ: Прїиди́те, поклони́мсѧ:   три́жды. 
Ѱало́мъ н҃: Поми́лꙋй мѧ̀ бж҃е: 
И҆ а҆́бїе глаго́лемъ трⷪ҇чный канѡ́нъ настоѧ́щагѡ  гла́са, и҆ по не́мъ а҆́бїе трⷪ҇чны сїѧ̑: 
Досто́йно є҆́сть ꙗ҆́кѡ вои́стиннꙋ, сла́вити тѧ̀  бг҃а сло́ва, є҆гѡ́же трепе́щꙋтъ и҆ трѧсꙋ́тсѧ херꙋві́ми,  и҆ славосло́вѧтъ си̑лы небє́сныѧ, воскре́сшаго  тридне́внѡ и҆з̾ гро́ба, хрⷭ҇та̀ жизнода́вца стра́хомъ  просла́вимъ. (с. 35) 
Воспои́мъ всѝ бг҃олѣ́пнѡ пѣ́сньми  бж҃е́ственными, ѻ҆ц҃а̀, и҆ сн҃а, и҆ дх҃а бж҃е́ственнаго,  трїѷпоста́снꙋю держа́вꙋ, є҆ди́но црⷭ҇тво и҆ гдⷭ҇ьство. 
Ю҆́же пою́тъ всѝ земноро́днїи, и҆ славосло́вѧтъ  си̑лы нбⷭ҇ныѧ, ѿ всѣ́хъ вѣ́рнѡ покланѧ́емꙋю,  є҆ди́ницꙋ по сꙋществꙋ̀, трїѷпоста́снꙋю. 
Гдⷭ҇онача́льнꙋю херꙋві̑мъ, и҆ бг҃онача́льнꙋю без̾  сравне́нїѧ серафі̑мъ, нераздѣ́льнꙋю трⷪ҇цꙋ во  є҆ди́ницѣ, сꙋ́щее бг҃онача́лїе, тѧ̀ велича́емъ. 
Ѻ҆ц҃ꙋ̀ безнача́льномꙋ и҆ бг҃ꙋ, собезнача́льномꙋ  сло́вꙋ, со дх҃омъ покланѧ́юсѧ: неразлꙋ́чное є҆ди́но  соединѧ́емое сꙋщество̀, тричи́сленнꙋю є҆ди́ницꙋ  пѣ́сньми почти́мъ. 
Лꙋчеза̑рныѧ твоѧ̑ мѡ́лнїѧ возсїѧ́й мѝ, бж҃е мо́й,  трїѷпоста́сне вседѣ́телю, и҆ до́мъ мѧ̀ покажѝ твоеѧ̀  (с. 36) непристꙋ́пныѧ сла́вы, свѣ́телъ и҆ свѣтоно́сенъ  и҆ неизмѣ́ненъ. 
Є҆гѡ́же трепе́щꙋтъ и҆ трѧсꙋ́тсѧ херꙋві́ми, и҆  славосло́вѧтъ а҆́гг҃льскаѧ вѡ́инства, ѿ дв҃ы  неизрече́ннѡ вопло́щшагосѧ хрⷭ҇та̀ жизнода́вца, стра́хомъ  просла́вимъ. 
Та́же: Трист҃о́е. Прест҃а́ѧ трⷪ҇це:  Ѻ҆́ч҃е на́шъ: Ѵ҆пакоѝ гла́са. Гдⷭ҇и  поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆ возгла́съ ѿ сщ҃е́нника: Бж҃е оу҆ще́дри ны̀: 
И҆ мл҃тва прест҃ѣ́й трⷪ҇цѣ: Всемогꙋ́щаѧ и҆  животворѧ́щаѧ: И҆ ѿпꙋ́стъ, и҆ проще́нїе ѻ҆бы́чное. 
Та́же і҆ере́й глаго́летъ є҆ктенїю̀: 
Помо́лимсѧ ѡ҆ вели́комъ господи́нѣ: 
Мы́ же: Гдⷭ҇и поми́лꙋй, кро́ткимъ и҆ ти́химъ  гла́сомъ. (с. 37) 
И҆ по и҆сполне́нїи тоѧ̀, глаго́летъ предстоѧ́тель: 
Мл҃твами ст҃ы́хъ ѻ҆тє́цъ на́шихъ, гдⷭ҇и і҆и҃се  хрⷭ҇тѐ бж҃е на́шъ, поми́лꙋй на́съ. 
Мы́ же: А҆ми́нь. 
Коне́цъ полꙋ́нощницъ. 


(с. 38) 
[[6]]Нача́ло оу҆́трени.
А҆́ще оу҆́бѡ є҆́сть вели́каѧ четыредесѧ́тница, по  є҆́же бл҃гослови́ти сщ҃е́нникꙋ, глаго́лемъ: 
Трист҃о́е. Прест҃а́ѧ трⷪ҇це: Ѻ҆́ч҃е на́шъ:  Гдⷭ҇и поми́лꙋй, в҃і. Сла́ва, и҆ ны́нѣ:  Прїиди́те, поклони́мсѧ: три́жды, и҆ два̀ ѱалма̀. 
А҆́ще же нѝ, по бл҃гослове́нїи: 
Прїиди́те, поклони́мсѧ: три́жды, и҆ ѱалмы̀. 
Сі́и ѱалмы̀ глаго́лютсѧ въ монастырѣ́хъ ко́снѡ,  за є҆́же кади́ти сщ҃е́нникꙋ бра́тїю всю̀. 
Оу҆слы́шитъ Ѱ. ѳ҃і тѧ̀ гдⷭ҇ь въ де́нь  печа́ли, защи́титъ тѧ̀ и҆́мѧ бг҃а і҆а́кѡвлѧ. По́слетъ тѝ  по́мощь ѿ ст҃а́гѡ, и҆ ѿ сїѡ́на застꙋ́питъ тѧ̀.  Помѧне́тъ (с. 39) всѧ́кꙋ же́ртвꙋ твою̀, и҆ всесожже́нїе  твоѐ тꙋ́чно бꙋ́ди. Да́стъ тѝ гдⷭ҇ь по се́рдцꙋ твоемꙋ̀,  и҆ ве́сь совѣ́тъ тво́й и҆спо́лнитъ. Возра́дꙋемсѧ ѡ҆  сп҃се́нїи твое́мъ, и҆ во и҆́мѧ гдⷭ҇а бг҃а на́шегѡ  возвели́чимсѧ: и҆спо́лнитъ гдⷭ҇ь всѧ̑ прошє́нїѧ твоѧ̑.  Ны́нѣ позна́хъ, ꙗ҆́кѡ сп҃сѐ гдⷭ҇ь хрїста̀ своего̀.  Оу҆слы́шитъ є҆го̀ съ нб҃сѐ ст҃а́гѡ своегѡ̀, въ си́лахъ  сп҃се́нїе десни́цы є҆гѡ̀. Сі́и на колесни́цахъ, и҆ сі́и  на ко́нехъ: мы́ же во и҆́мѧ гдⷭ҇а бг҃а на́шегѡ  призове́мъ. Ті́и спѧ́ти бы́ша и҆ падо́ша, мы́ же  воста́хомъ и҆ и҆спра́вихомсѧ. Гдⷭ҇и, сп҃сѝ царѧ̀, и҆  оу҆слы́ши ны̀, во́ньже а҆́ще де́нь призове́мъ тѧ̀. 
Гдⷭ҇и, Ѱ. к҃ си́лою твое́ю возвесели́тсѧ ца́рь  и҆ ѡ҆ сп҃се́нїи твое́мъ возра́дꙋетсѧ ѕѣлѡ̀. Жела́нїе  се́рдца є҆гѡ̀ да́лъ є҆сѝ є҆мꙋ̀, и҆ хотѣ́нїѧ  оу҆стнꙋ̀ є҆гѡ̀ нѣ́си лиши́лъ є҆го̀. Ꙗ҆́кѡ  предвари́лъ є҆сѝ є҆го̀ (с. 40) бл҃гослове́нїемъ  бл҃госты́ннымъ, положи́лъ є҆сѝ на главѣ̀ є҆гѡ̀  вѣне́цъ ѿ ка́мене че́стна. Живота̀ проси́лъ є҆́сть  оу҆ тебѐ, и҆ да́лъ є҆сѝ є҆мꙋ̀ долготꙋ̀ дні́й во  вѣ́къ вѣ́ка. Ве́лїѧ сла́ва є҆гѡ̀ спасе́нїемъ твои́мъ,  сла́вꙋ и҆ велелѣ́пїе возложи́ши на него̀. Ꙗ҆́кѡ да́си  є҆мꙋ̀ бл҃гослове́нїе во вѣ́къ вѣ́ка, возвесели́ши  є҆го̀ ра́достїю съ лице́мъ твои́мъ. Ꙗ҆́кѡ ца́рь  оу҆пова́етъ на гдⷭ҇а. и҆ млⷭ҇тїю вы́шнѧгѡ не  подви́житсѧ. Да ѡ҆брѧ́щетсѧ рꙋка̀ твоѧ̀ всѣ̑мъ врагѡ́мъ  твои̑мъ, десни́ца твоѧ̀ да ѡ҆брѧ́щетъ всѧ̑ ненави́дѧщыѧ  тебѐ. Ꙗ҆́кѡ положи́ши и҆̀хъ ꙗ҆́кѡ пе́щь ѻ҆́гненнꙋю,  во вре́мѧ лица̀ твоегѡ̀: гдⷭ҇ь гнѣ́вомъ свои́мъ смѧте́тъ  ѧ҆̀, и҆ снѣ́стъ и҆̀хъ ѻ҆́гнь. Пло́дъ и҆́хъ ѿ землѝ  погꙋби́ши, и҆ сѣ́мѧ и҆́хъ ѿ сынѡ́въ человѣ́ческихъ.  Ꙗ҆́кѡ оу҆клони́ша на тѧ̀ ѕла̑ѧ, помы́слиша совѣ́ты,  и҆́хже не (с. 41) возмо́гꙋтъ соста́вити. Ꙗ҆́кѡ положи́ши  ѧ҆̀ хребе́тъ во и҆збы́тцѣхъ твои́хъ, оу҆гото́виши лицѐ  и҆́хъ. Вознеси́сѧ гдⷭ҇и си́лою твое́ю, воспое́мъ и҆  пое́мъ си̑лы твоѧ̑. 
Сла́ва, и҆ ны́нѣ: Трист҃о́е. Прест҃а́ѧ  трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть  црⷭ҇тво: 
И҆ тропарѝ сїѧ̑: 
Сп҃сѝ гдⷭ҇и лю́ди твоѧ̑, и҆ бл҃гословѝ  достоѧ́нїе твоѐ, побѣ̑ды на сопроти̑вныѧ да́рꙋѧ, и҆  твоѐ сохранѧ́ѧ крⷭ҇то́мъ твои́мъ жи́тельство. 
Сла́ва: 
Вознесы́йсѧ на крⷭ҇тъ во́лею тезоимени́томꙋ  твоемꙋ̀ но́вомꙋ жи́тельствꙋ щедрѡ́ты твоѧ̑ да́рꙋй хрⷭ҇тѐ  бж҃е: возвеселѝ на́съ си́лою твое́ю, побѣ̑ды даѧ̀ на́мъ  на сопоста́ты, посо́бїе и҆мꙋ́щымъ твоѐ ѻ҆рꙋ́жїе ми́ра,  (с. 42) непобѣди́мꙋю побѣ́дꙋ. 
И҆ ны́нѣ: 
Предста́тельство стра́шное и҆ непосты́дное, не  пре́зри бл҃га́ѧ моли́твъ на́шихъ, всепѣ́таѧ бцⷣе,  оу҆твердѝ правосла́вныхъ жи́тельство: сп҃сѝ вѣ̑рныѧ  лю́ди твоѧ̑, и҆ пода́ждь и҆̀мъ съ нб҃сѐ побѣ́дꙋ, занѐ  родила̀ є҆сѝ бг҃а, є҆ди́на бл҃гослове́ннаѧ. 
Сщ҃е́нникъ: Поми́лꙋй на́съ бж҃е: 
Є҆щѐ мо́лимсѧ ѡ҆ вели́комъ господи́нѣ и҆  ѻ҆ц҃ѣ̀ на́шемъ, свѧтѣ́йшемъ патрїа́рхѣ моско́вскомъ  и҆ всеѧ̀ рꙋсѝ пі́менѣ и҆ ѡ҆ господи́нѣ на́шемъ  преѡсвѧще́нѣйшемъ є҆пⷭ҇кпѣ [и҆лѝ а҆рхїепⷭ҇кпѣ,  и҆лѝ митрополі́тѣ] и҆́мⷬ҇къ. 
Є҆щѐ мо́лимсѧ ѡ҆ богохрани́мѣй (с. 43) странѣ̀  на́шей, властѣ́хъ и҆ во́инствѣ є҆ѧ̀. 
Є҆щѐ мо́лимсѧ за всю̀ бра́тїю и҆ за всѧ̑  хрїстїа́ны. 
Возгла́съ: Ꙗ҆́кѡ ми́лостивъ и҆ человѣколю́бецъ  бг҃ъ є҆сѝ: 
Лю́дїе: 
И҆́менемъ гдⷭ҇нимъ бл҃гословѝ ѻ҆́тче. 
Сщ҃е́нникъ: 
Сла́ва ст҃ѣ́й и҆ є҆диносꙋ́щнѣй: и҆ прѡ́чаѧ. 
И҆ начина́емъ шестоѱа́лмїе, со всѧ́кимъ  молча́нїемъ и҆ оу҆миле́нїемъ слꙋ́шающе: оу҆чине́нный же  бра́тъ со бл҃гоговѣ́нїемъ и҆ стра́хомъ бж҃їимъ  глаго́летъ: 
Сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бл҃говоле́нїе. Триⷤ. 
Гдⷭ҇и, оу҆стнѣ̀ моѝ ѿве́рзеши, и҆ оу҆ста̀  моѧ̑ возвѣстѧ́тъ хвалꙋ̀ твою̀. Дваⷤ. (с. 44) 
Гдⷭ҇и, Ѱало́мъ дв҃дꙋ, внегда̀ ѿбѣга́ше ѿ  лица̀ а҆вессалѡ́ма сы́на своегѡ̀, г҃  что́ сѧ  оу҆мно́жиша стꙋжа́ющїи мѝ; мно́зи востаю́тъ на мѧ̀,  мно́зи глаго́лютъ дꙋшѝ мое́й: нѣ́сть спⷭ҇нїѧ є҆мꙋ̀ въ  бз҃ѣ є҆гѡ̀. Ты́ же, гдⷭ҇и, застꙋ́пникъ мо́й є҆сѝ,  сла́ва моѧ̀, и҆ возносѧ́й главꙋ̀ мою̀. Гла́сомъ мои́мъ ко  гдⷭ҇ꙋ воззва́хъ, и҆ оу҆слы́ша мѧ̀ ѿ горы̀ ст҃ы́ѧ  своеѧ̀. А҆́зъ оу҆снꙋ́хъ, и҆ спа́хъ, воста́хъ, ꙗ҆́кѡ  гдⷭ҇ь застꙋ́питъ мѧ̀. Не оу҆бою́сѧ ѿ тє́мъ люде́й,  ѡ҆́крестъ напа́дающихъ на мѧ̀. Воскрⷭ҇нѝ, гдⷭ҇и, сп҃си́  мѧ, бж҃е мо́й: ꙗ҆́кѡ ты̀ порази́лъ є҆сѝ всѧ̑  враждꙋ́ющыѧ мѝ всꙋ́е, зꙋ́бы грѣ́шникѡвъ сокрꙋши́лъ  є҆сѝ. Гдⷭ҇не є҆́сть спⷭ҇нїе, и҆ на лю́дехъ твои́хъ  блгⷭ҇ве́нїе твоѐ. 
А҆́зъ оу҆снꙋ́хъ и҆ спа́хъ, воста́хъ, ꙗ҆́кѡ гдⷭ҇ь  застꙋ́питъ мѧ̀. 
Гдⷭ҇и, Ѱ. л҃з да не ꙗ҆́ростїю твое́ю  ѡ҆бличи́ши менѐ, нижѐ гнѣ́вомъ твои́мъ (с. 45)  нака́жеши менѐ. Ꙗ҆́кѡ стрѣ́лы твоѧ̑ оу҆нзо́ша во  мнѣ̀, и҆ оу҆тверди́лъ є҆сѝ на мнѣ̀ рꙋ́кꙋ твою̀.  Нѣ́сть и҆сцѣле́нїѧ въ пло́ти мое́й ѿ лица̀ гнѣ́ва  твоегѡ̀, нѣ́сть ми́ра въ костѣ́хъ мои́хъ, ѿ лица̀  грѣ̑хъ мои́хъ. Ꙗ҆́кѡ беззакѡ́нїѧ моѧ̑ превзыдо́ша  главꙋ̀ мою̀, ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀.  Возсмердѣ́ша и҆ согни́ша ра̑ны моѧ̑ ѿ лица̀ безꙋ́мїѧ  моегѡ̀. Пострада́хъ и҆ слѧко́хсѧ до конца̀, ве́сь де́нь  сѣ́тꙋѧ хожда́хъ. Ꙗ҆́кѡ лѧ̑двїѧ моѧ̑ напо́лнишасѧ  порꙋга́нїй, и҆ нѣ́сть и҆сцѣле́нїѧ въ пло́ти мое́й.  Ѡ҆ѕло́бленъ бы́хъ, и҆ смири́хсѧ до ѕѣла̀: рыка́хъ ѿ  воздыха́нїѧ се́рдца моегѡ̀. Гдⷭ҇и, пред̾ тобо́ю всѐ  жела́нїе моѐ, и҆ воздыха́нїе моѐ ѿ тебѐ не  оу҆таи́сѧ. Се́рдце моѐ смѧте́сѧ, ѡ҆ста́ви мѧ̀ си́ла  моѧ̀, и҆ свѣ́тъ ѻ҆́чїю моє́ю, и҆ то́й нѣ́сть со  мно́ю. Дрꙋ́зи (с. 46) моѝ и҆ и҆́скреннїи моѝ, прѧ́мѡ  мнѣ̀ прибли́жишасѧ и҆ ста́ша. И҆ бли́жнїи моѝ  ѿдале́че менѐ ста́ша, и҆ нꙋжда́хꙋсѧ и҆́щꙋщїи дꙋ́шꙋ  мою̀, и҆ и҆́щꙋщїи ѕла̑ѧ мнѣ̀, глаго́лахꙋ сꙋ́єтнаѧ, и҆  льсти̑внымъ ве́сь де́нь поꙋча́хꙋсѧ. А҆́зъ же ꙗ҆́кѡ  глꙋ́хъ не слы́шахъ, и҆ ꙗ҆́кѡ нѣ́мъ не ѿверза́ѧй  оу҆́стъ свои́хъ. И҆ бы́хъ ꙗ҆́кѡ человѣ́къ не слы́шай,  и҆ не и҆мы́й во оу҆стѣ́хъ свои́хъ ѡ҆бличе́нїѧ. Ꙗ҆́кѡ  на тѧ̀ гдⷭ҇и, оу҆пова́хъ, ты̀ оу҆слы́шиши гдⷭ҇и бж҃е  мо́й. Ꙗ҆́кѡ рѣ́хъ: да не когда̀ пора́дꙋютъ ми́ сѧ  вразѝ моѝ, и҆ внегда̀ подвижа́тисѧ нога́мъ мои̑мъ, на  мѧ̀ велерѣ́чеваша. Ꙗ҆́кѡ а҆́зъ на ра̑ны гото́въ, и҆  болѣ́знь моѧ̀ предо мно́ю є҆́сть вы́нꙋ. Ꙗ҆́кѡ  беззако́нїе моѐ а҆́зъ возвѣщꙋ̀, и҆ попекꙋ́сѧ ѡ҆  грѣсѣ̀ мое́мъ. Врази́ же моѝ живꙋ́тъ, и҆  оу҆крѣпи́шасѧ па́че менѐ, и҆ оу҆мно́жишасѧ  ненави́дѧщїи мѧ̀ без̾ пра́вды. Воздаю́щїи мѝ ѕла̑ѧ (с.  47) воз̾ блага̑ѧ, ѡ҆болга́хꙋ мѧ̀, занѐ гонѧ́хъ  бл҃госты́ню. Не ѡ҆ста́ви менѐ, гдⷭ҇и бж҃е мо́й, не  ѿстꙋпѝ ѿ менѐ. Вонмѝ въ по́мощь мою̀, гдⷭ҇и  сп҃се́нїѧ моегѡ̀. 
Не ѡ҆ста́ви менѐ, гдⷭ҇и бж҃е мо́й, не ѿстꙋпѝ  ѿ менѐ. Вонмѝ въ по́мощь мою̀, гдⷭ҇и сп҃се́нїѧ  моегѡ̀. 
Бж҃е бж҃е мо́й, къ тебѣ̀  оу҆́треннюю: возжада̀ тебѐ дꙋша̀ моѧ̀, ко́ль мно́жицею  тебѣ̀ пло́ть моѧ̀, въ землѝ пꙋ́стѣ, и҆ непрохо́днѣ,  и҆ безво́днѣ. Та́кѡ во ст҃ѣ́мъ ꙗ҆ви́хсѧ тебѣ̀,  ви́дѣти си́лꙋ твою̀ и҆ сла́вꙋ твою̀. Ꙗ҆́кѡ лꙋ́чши  ми́лость твоѧ̀ па́че живѡ́тъ, оу҆стнѣ̀ моѝ похвали́тѣ  тѧ̀. Та́кѡ бл҃гословлю́ тѧ въ животѣ̀ мое́мъ, ѡ҆ и҆́мени  твое́мъ воздѣжꙋ̀ рꙋ́цѣ моѝ. Ꙗ҆́кѡ ѿ тꙋ́ка и҆ ма́сти  да и҆спо́лнитсѧ дꙋша̀ моѧ̀, и҆ оу҆стна́ма ра́дости  восхва́лѧтъ тѧ̀ оу҆ста̀ моѧ̑. А҆́ще (с. 48) помина́хъ  тѧ̀ на посте́ли мое́й, на оу҆́треннихъ поꙋча́хсѧ. въ  тѧ̀. Ꙗ҆́кѡ бы́лъ є҆сѝ помо́щникъ мо́й, и҆ въ кро́вѣ  крилꙋ̀ твоє́ю возра́дꙋюсѧ. Прильпѐ дꙋша̀ моѧ̀ по  тебѣ̀, мене́ же прїѧ́тъ десни́ца твоѧ̀. Ті́и же всꙋ́е  и҆ска́ша дꙋ́шꙋ мою̀, вни́дꙋтъ въ преиспѡ́днѧѧ землѝ:  предадѧ́тсѧ въ рꙋ́ки ѻ҆рꙋ́жїѧ, ча̑сти ли́совѡмъ бꙋ́дꙋтъ.  Ца́рь же возвесели́тсѧ ѡ҆ бз҃ѣ, похва́литсѧ всѧ́къ  клены́йсѧ и҆́мъ: Ꙗ҆́кѡ загради́шасѧ оу҆ста̀  глаго́лющихъ непра́вєднаѧ. 
На оу҆́треннихъ поꙋча́хсѧ въ тѧ̀, ꙗ҆́кѡ бы́лъ  є҆сѝ помо́щникъ мо́й, и҆ въ кро́вѣ крилꙋ̀ твоє́ю  возра́дꙋюсѧ. 
Прильпѐ дꙋша̀ моѧ̀ по тебѣ̀, мене́ же прїѧ́тъ  десни́ца твоѧ̀. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды, без̾ покло́нѡвъ. (с. 49) 
Гдⷭ҇и поми́лꙋй, три́жды: 
Сла́ва, и҆ ны́нѣ: 
[Сщ҃е́нникъ же глаго́летъ мл҃твы оу҆́трєннїѧ,  стоѧ̀ непокрове́нъ пред̾ ст҃ы́ми две́рьми, та́йнѡ]. 
Гдⷭ҇и бж҃е сп҃се́нїѧ моегѡ̀, во днѝ  воззва́хъ, и҆ въ нощѝ пред̾ тобо́ю: Да вни́детъ пред̾  тѧ̀ мл҃тва моѧ̀, приклонѝ оу҆́хо твоѐ къ моле́нїю  моемꙋ̀, Ꙗ҆́кѡ и҆спо́лнисѧ ѕѡ́лъ дꙋша̀ моѧ̀, и҆ живо́тъ  мо́й а҆́дꙋ прибли́жисѧ. Привмѣне́нъ бы́хъ съ  низходѧ́щими въ ро́въ, бы́хъ ꙗ҆́кѡ человѣ́къ без̾  по́мощи, въ ме́ртвыхъ свобо́дь: Ꙗ҆́кѡ ꙗ҆́звеннїи  спѧ́щїи во гро́бѣ, и҆́хже не помѧнꙋ́лъ є҆сѝ ктомꙋ̀, и҆  ті́и ѿ рꙋкѝ твоеѧ̀ ѿринове́ни бы́ша. Положи́ша мѧ̀  въ ро́вѣ преиспо́днѣмъ, въ те́мныхъ и҆ сѣ́ни  сме́ртнѣй. На мнѣ̀ оу҆тверди́сѧ ꙗ҆́рость твоѧ̑, и҆  всѧ̑ во́лны (с. 50) твоѧ̑ наве́лъ є҆сѝ на мѧ̀.  Оу҆да́лилъ є҆сѝ зна́емыхъ мои́хъ ѿ менѐ, положи́ша  мѧ̀ ме́рзость себѣ̀, пре́данъ бы́хъ, и҆ не и҆схожда́хъ.  Ѻ҆́чи моѝ и҆знемого́стѣ ѿ нищеты̀, воззва́хъ къ  тебѣ̀ гдⷭ҇и, ве́сь де́нь: воздѣ́хъ къ тебѣ̀ рꙋ́цѣ  моѝ. Є҆да̀ ме́ртвыми твори́ши чꙋдеса̀; и҆лѝ вра́чеве  воскресѧ́тъ и҆ и҆сповѣ́дѧтсѧ тебѣ̀; Є҆да̀ повѣ́сть  кто̀ во гро́бѣ ми́лость твою̀, и҆ и҆́стинꙋ твою̀ въ  поги́бели; Є҆да̀ позна̑на бꙋ́дꙋтъ во тьмѣ̀ чꙋдеса̀  твоѧ̑, и҆ пра́вда твоѧ̀ въ землѝ забве́ннѣй; И҆ а҆́зъ  къ тебѣ̀ гдⷭ҇и, воззва́хъ, и҆ оу҆́трѡ мл҃тва моѧ̀  предвари́тъ тѧ̀. Вскꙋ́ю гдⷭ҇и, ѿрѣ́еши дꙋ́шꙋ мою̀;  ѿвраща́еши лицѐ твоѐ ѿ менѐ; Ни́щъ є҆́смь а҆́зъ,  и҆ въ трꙋдѣ́хъ ѿ ю҆́ности моеѧ̀, возне́съ же сѧ,  смири́хсѧ, и҆ и҆знемого́хъ. На мнѣ̀ преидо́ша гнѣ́ви  твоѝ, оу҆страшє́нїѧ твоѧ̑ возмꙋти́ша (с. 51) мѧ̀.  Ѡ҆быдо́ша мѧ̀ ꙗ҆́кѡ вода̀ ве́сь де́нь. ѡ҆держа́ша мѧ̀  вкꙋ́пѣ. Оу҆да́лилъ є҆сѝ ѿ менѐ дрꙋ́га и҆  и҆́скреннѧго, и҆ зна́емыхъ мои́хъ ѿ страсте́й. 
Гдⷭ҇и бж҃е сп҃се́нїѧ моегѡ̀, во днѝ воззва́хъ, и҆  въ нощѝ пред̾ тобо́ю. 
Да вни́детъ пред̾ тѧ̀ мл҃тва моѧ̀, приклонѝ  оу҆́хо твоѐ къ моле́нїю моемꙋ̀. 
Бл҃гословѝ дꙋшѐ моѧ̀ гдⷭ҇а и҆ всѧ̑  внꙋ́трєннѧѧ моѧ̑ и҆́мѧ ст҃о́е є҆гѡ̀. Бл҃гословѝ дꙋшѐ  моѧ̀ гдⷭ҇а, и҆ не забыва́й всѣ́хъ воздаѧ́нїй є҆гѡ̀:  Ѡ҆чища́ющаго всѧ̑ беззакѡ́нїѧ твоѧ̑, и҆сцѣлѧ́ющаго всѧ̑  недꙋ́ги твоѧ̑: И҆збавлѧ́ющаго ѿ и҆стлѣ́нїѧ живо́тъ  тво́й, вѣнча́ющаго тѧ̀ млⷭ҇тїю и҆ щедро́тами:  И҆сполнѧ́ющаго во бл҃ги́хъ жела́нїе твоѐ: ѡ҆бнови́тсѧ  ꙗ҆́кѡ ѻ҆́рлѧ ю҆́ность твоѧ̀. Творѧ́й млⷭ҇тыни гдⷭ҇ь, и҆  сꙋдьбꙋ̀ (с. 52) всѣ̑мъ ѡ҆би̑димымъ. Сказа̀ пꙋти̑ своѧ̑  мѡѷсе́ови, сыновѡ́мъ і҆и҃лєвымъ хотѣ̑нїѧ своѧ̑. Ще́дръ  и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ. Не  до конца̀ прогнѣ́ваетсѧ, нижѐ въ вѣ́къ враждꙋ́етъ. Не  по беззако́нїємъ на́шымъ сотвори́лъ є҆́сть на́мъ, нижѐ  по грѣхѡ́мъ на́шымъ возда́лъ є҆́сть на́мъ. Ꙗ҆́кѡ по  высотѣ̀ нбⷭ҇нѣй ѿ землѝ, оу҆тверди́лъ є҆́сть гдⷭ҇ь  млⷭ҇ть свою̀ на боѧ́щихсѧ є҆гѡ̀. Є҆ли́кѡ ѿстоѧ́тъ  восто́цы ѿ за̑падъ, оу҆да́лилъ є҆́сть ѿ на́съ  беззакѡ́нїѧ на̑ша. Ꙗ҆́коже ще́дритъ ѻ҆те́цъ сы́ны,  оу҆ще́дри гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀  созда́нїе на́ше, помѧнꙋ̀, ꙗ҆́кѡ пе́рсть є҆смы̀.  Человѣ́къ, ꙗ҆́кѡ трава̀ дні́е є҆гѡ̀, ꙗ҆́кѡ цвѣ́тъ  се́льный, та́кѡ ѡ҆цвѣте́тъ: Ꙗ҆́кѡ дꙋ́хъ про́йде въ  не́мъ, и҆ не бꙋ́детъ, и҆ не позна́етъ ктомꙋ̀ (с. 53)  мѣ́ста своегѡ̀. Млⷭ҇ть же гдⷭ҇нѧ ѿ вѣ́ка и҆ до вѣ́ка  на боѧ́щихсѧ є҆гѡ̀, и҆ пра́вда є҆гѡ̀ на сынѣ́хъ  сынѡ́въ, хранѧ́щихъ завѣ́тъ є҆гѡ̀, и҆ по́мнѧщихъ  за́пѡвѣди є҆гѡ̀, твори́ти ѧ҆̀. Гдⷭ҇ь на нб҃сѝ  оу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми  ѡ҆блада́етъ. Бл҃гослови́те гдⷭ҇а всѝ а҆́гг҃ли є҆гѡ̀,  си́льнїи крѣ́постїю, творѧ́щїи сло́во є҆гѡ̀,  оу҆слы́шати гла́съ слове́съ є҆гѡ̀. Бл҃гослови́те гдⷭ҇а  всѧ̑ си̑лы є҆гѡ̀, слꙋги̑ є҆гѡ̀, творѧ́щїи во́лю є҆гѡ̀.  Бл҃гослови́те гдⷭ҇а всѧ̑ дѣла̀ є҆гѡ̀. На всѧ́комъ  мѣ́стѣ влⷣчествїѧ є҆гѡ̀, бл҃гословѝ дꙋшѐ моѧ̀  гдⷭ҇а. 
На всѧ́комъ мѣ́стѣ влⷣчествїѧ є҆гѡ̀,  бл҃гословѝ дꙋшѐ моѧ̀ гдⷭ҇а. 
Гдⷭ҇и, Ѱ. рм҃в оу҆слы́ши мл҃твꙋ мою̀, внꙋшѝ  моле́нїе моѐ во и҆́стинѣ твое́й, оу҆слы́ши мѧ̀ въ  пра́вдѣ твое́й: И҆ не (с. 54) вни́ди въ сꙋ́дъ съ рабо́мъ  твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ  живы́й. Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть  въ зе́млю живо́тъ мо́й: Посади́лъ мѧ̀ є҆́сть въ  те́мныхъ, ꙗ҆́кѡ мє́ртвыѧ вѣ́ка. И҆ оу҆ны̀ во мнѣ̀  дꙋ́хъ мо́й, во мнѣ̀ смѧте́сѧ се́рдце моѐ. Помѧнꙋ́хъ  дни̑ дрє́внїѧ, поꙋчи́хсѧ во всѣ́хъ дѣ́лѣхъ твои́хъ,  въ творе́нїихъ рꙋкꙋ̀ твоє́ю поꙋча́хсѧ. Воздѣ́хъ къ  тебѣ̀ рꙋ́цѣ моѝ, дꙋша̀ моѧ̀ ꙗ҆́кѡ землѧ̀ безво́днаѧ  тебѣ̀. Ско́рѡ оу҆слы́ши мѧ̀ гдⷭ҇и, и҆счезѐ дꙋ́хъ мо́й:  не ѿвратѝ лица̀ твоегѡ̀ ѿ менѐ, и҆ оу҆подо́блюсѧ  низходѧ́щымъ въ ро́въ. Слы́шанꙋ сотворѝ мнѣ̀ заꙋ́тра  млⷭ҇ть твою̀, ꙗ҆́кѡ на тѧ̀ оу҆пова́хъ. Скажѝ мнѣ̀  гдⷭ҇и, пꙋ́ть, во́ньже пойдꙋ̀, ꙗ҆́кѡ къ тебѣ̀ взѧ́хъ  дꙋ́шꙋ мою̀. И҆зми́ мѧ ѿ вра̑гъ мои́хъ, гдⷭ҇и, къ (с.  55) тебѣ̀ прибѣго́хъ, наꙋчи́ мѧ твори́ти во́лю твою̀,  ꙗ҆́кѡ ты̀ є҆сѝ бг҃ъ мо́й. Дх҃ъ тво́й бл҃гі́й  наста́витъ мѧ̀ на зе́млю пра́вꙋ. И҆́мене твоегѡ̀ ра́ди  гдⷭ҇и, живи́ши мѧ̀, пра́вдою твое́ю и҆зведе́ши ѿ  печа́ли дꙋ́шꙋ мою̀: И҆ млⷭ҇тїю твое́ю потреби́ши врагѝ  моѧ̑, и҆ погꙋби́ши всѧ̑ стꙋжа́ющыѧ дꙋшѝ мое́й, ꙗ҆́кѡ  а҆́зъ ра́бъ тво́й є҆́смь. 
Оу҆слы́ши мѧ̀ гдⷭ҇и, въ пра́вдѣ твое́й, и҆ не  вни́ди въ сꙋ́дъ съ рабо́мъ твои́мъ. 
Оу҆слы́ши мѧ̀ гдⷭ҇и, въ пра́вдѣ твое́й, и҆ не  вни́ди въ сꙋ́дъ съ рабо́мъ твои́мъ. 
Дх҃ъ тво́й бл҃гі́й наста́витъ мѧ̀ на зе́млю  пра́вꙋ. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 
Та́же є҆ктенїа̀ глаго́летсѧ ѿ сщ҃е́нника. (с.  56) 
И҆ а҆́бїе пое́тсѧ во гла́съ тропарѧ̀, настоѧ́щагѡ  днѐ ст҃а́гѡ: 
Бг҃ъ гдⷭ҇ь, и҆ ꙗ҆ви́сѧ на́мъ, бл҃гослове́нъ  грѧды́й во и҆́мѧ гдⷭ҇не. 
Сті́хъ а҃: И҆сповѣ́дайтесѧ гдⷭ҇еви. ꙗ҆́кѡ бл҃гъ,  ꙗ҆́кѡ въ вѣ́къ млⷭ҇ть є҆гѡ̀. 
Сті́хъ в҃: Ѡ҆быше́дше ѡ҆быдо́ша мѧ̀, и҆ и҆́менемъ  гдⷭ҇нимъ противлѧ́хсѧ и҆̀мъ. 
Сті́хъ г҃: Не оу҆мрꙋ̀, но жи́въ бꙋ́дꙋ, и҆  повѣ́мъ дѣла̀ гдⷭ҇нѧ. 
Сті́хъ: д҃: Ка́мень, є҆го́же небрего́ша  зи́ждꙋщїи, се́й бы́сть во главꙋ̀ оу҆́гла: ѿ гдⷭ҇а  бы́сть се́й, и҆ є҆́сть ди́венъ во ѻ҆чесѣ́хъ на́шихъ. 
Та́же глаго́лемъ тропа́рь прилꙋчи́вшагѡсѧ  пра́здника, и҆лѝ ст҃а́гѡ, и҆лѝ воскрⷭ҇ный  прилꙋчи́вшагѡсѧ гла́са два́жды, и҆ бг҃оро́диченъ въ  то́йже гла́съ. Пѣва́емꙋ же Бг҃ъ гдⷭ҇ь: ѿхо́дитъ  канѡна́рхъ, и҆ стои́тъ посредѣ̀ хра́ма (с. 57)  ѿкрове́нною главо́ю и҆ глаго́летъ ти́хѡ вышепи̑санныѧ  стїхѝ: стои́тъ же та́мѡ, до́ндеже начнꙋ́тъ пѣвцы̀  бг҃оро́диченъ. Та́же покланѧ́етсѧ на не́мже стои́тъ  мѣ́стѣ, и҆ ѡ҆бра́щьсѧ покланѧ́етсѧ къ ликѡ́мъ, и҆  ѿхо́дитъ: та́кѡ твори́тъ, и҆ є҆гда̀ є҆́сть  а҆ллилꙋ́їа. А҆́ще же є҆́сть а҆ллилꙋ́їа и҆лѝ вели́каѧ  м҃-ца, вмѣ́стѡ Бг҃ъ гдⷭ҇ь, пое́мъ А҆ллилꙋ́їа,  три́жды, во гла́съ ѻ҆смогла́сника. 
Стїхи́ же глаго́лютсѧ сїѧ̑: 
Сті́хъ а҃: Ѿ но́щи оу҆́тренюетъ дꙋ́хъ мо́й къ  тебѣ̀ бж҃е: занѐ свѣ́тъ повелѣ̑нїѧ твоѧ̑ на  землѝ.И҆с. к҃ѕ, ѳ҃ 
Сті́хъ в҃: Пра́вдѣ наꙋчи́тесѧ живꙋ́щїи на  землѝ.И҆с. к҃ѕ, ѳ҃ 
Сті́хъ г҃: За́висть прїи́метъ лю́ди  ненака̑занныѧ.И҆с. к҃ѕ, а҃і 
Сті́хъ д҃: Приложѝ и҆̀мъ ѕла̀ гдⷭ҇и, приложѝ  ѕла̀ сла̑внымъ землѝ.И҆с. к҃ѕ, є҃і (с. 58) 
И҆ а҆́бїе трⷪ҇чны гла́са, кі́йждо по є҆ди́нощи. 
Та́же стїхосло́вимъ ѱалти́рь и҆ сѣда́льны по  чи́нꙋ и҆́хъ: и҆ пѧтьдесѧ́тый ѱало́мъ, канѡ́ны со  стїхосло́вїемъ. На ѳ҃-й пѣ́сни пое́мъ пѣ́снь прест҃ы́ѧ  бцⷣы: Лꙋк. а҃, м҃ѕ ‑ н҃г 
Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ  мо́й ѡ҆ бз҃ѣ сп҃сѣ мое́мъ. 
Ꙗ҆́кѡ призрѣ̀ на смире́нїе рабы̀ своеѧ̀, се́ бо  ѿ ны́нѣ оу҆бл҃жа́тъ мѧ̀ всѝ ро́ди. 
Ꙗ҆́кѡ сотворѝ мнѣ̀ вели́чїе си́льный, и҆ ст҃о  и҆́мѧ є҆гѡ̀, и҆ млⷭ҇ть є҆гѡ̀ въ ро́ды родѡ́въ боѧ́щымсѧ  є҆гѡ̀. 
Сотворѝ держа́вꙋ мы́шцею свое́ю, расточѝ гѡ́рдыѧ  мы́слїю се́рдца и҆́хъ. 
Низложѝ си̑льныѧ со престѡ́лъ, и҆ вознесѐ  смирє́нныѧ: а҆́лчꙋщыѧ и҆спо́лни бла̑гъ, и҆ богатѧ́щыѧсѧ  ѿпꙋстѝ тщы̀. (с. 59) 
Воспрїѧ́тъ і҆и҃лѧ ѻ҆́трока своего̀, помѧнꙋ́ти  млⷭ҇ти, ꙗ҆́коже глаго́ла ко ѻ҆тцє́мъ на́шымъ,  а҆враа́мꙋ и҆ сѣ́мени є҆гѡ̀ да́же до вѣ́ка. 
Къ коемꙋ́ждо стїхꙋ̀ припѣва́емъ: 
Чⷭ҇тнѣ́йшꙋю херꙋві̑мъ: 
Та́же ѳ҃-ѧ пѣ́снь канѡ́на. А҆́ще оу҆́бѡ нѣ́сть  недѣ́лѧ, по і҆рмосѣ̀: Досто́йно є҆́сть: А҆́ще же  є҆́сть недѣ́лѧ, и҆лѝ полѷеле́й пѣ́тъ, по катава́сїи  є҆ктенїа̀: Ст҃ъ гдⷭ҇ь бг҃ъ на́шъ. Три́жды. И҆  оу҆́треннїй є҆ѯапостїла́рїй. 
А҆́ще же є҆́сть четыредесѧ́тница, глаго́лемъ  свѣти́льны въ прилꙋчи́вшїйсѧ гла́съ. А҆́ще же нѝ,  є҆ѯапостїла́рїй днѐ, и҆ а҆́бїе хвали́тны. А҆́ще  оу҆́бѡ є҆́сть недѣ́лѧ, и҆лѝ влⷣчнїй пра́здникъ,  и҆лѝ ст҃ы́й, и҆мѣ́ѧй вели́кое славосло́вїе, пое́тсѧ  си́це, Всѧ́кое дыха́нїе, въ прилꙋчи́вшїйсѧ гла́съ:  (с. 60) 
Всѧ́кое дыха́нїе да хва́литъ гдⷭ҇а. 
Хвали́те гдⷭ҇а съ нб҃съ, хвали́те є҆го̀ въ  вы́шнихъ. 
Тебѣ̀ подоба́етъ пѣ́снь бг҃ꙋ. 
А҆́ще же и҆ны́й де́нь, си́це: 
Пе́рвый ли́къ: 
Хвали́те гдⷭ҇а съ нб҃съ. Ѱ. рн҃и 
Тебѣ̀ подоба́етъ пѣ́снь бг҃ꙋ. 
То́йже ли́къ: 
Хвали́те гдⷭ҇а съ нб҃съ, хвали́те є҆го̀ въ  вы́шнихъ. 
Тебѣ̀ подоба́етъ пѣ́снь бг҃ꙋ. 
Вторы́й ли́къ: 
Хвали́те є҆го̀ всѝ а҆́гг҃ли є҆гѡ̀, хвали́те  є҆го̀ всѧ̑ си̑лы є҆гѡ̀. 
Тебѣ̀ подоба́етъ пѣ́снь бг҃ꙋ. 
Хвали́те є҆го̀ со́лнце и҆ лꙋна̀, хвали́те є҆го̀  всѧ̑ ѕвѣ́зды и҆ свѣ́тъ. Хвали́те є҆го̀ нб҃са̀ нб҃съ,  и҆ вода̀ ꙗ҆́же превы́ше нб҃съ, да восхва́лѧтъ и҆́мѧ  гдⷭ҇не. Ꙗ҆́кѡ то́й речѐ, (с. 61) и҆ бы́ша: то́й  повелѣ̀, и҆ созда́шасѧ. Поста́ви ѧ҆̀ въ вѣ́къ, и҆ въ  вѣ́къ вѣ́ка: повелѣ́нїе положѝ, и҆ не ми́мѡ и҆́детъ.  Хвали́те гдⷭ҇а ѿ землѝ ѕмі́евє, и҆ всѧ̑ бє́здны:  Ѻ҆́гнь, гра́дъ, снѣ́гъ, го́лоть, дꙋ́хъ бꙋ́ренъ,  творѧ̑щаѧ сло́во є҆гѡ̀: Го́ры и҆ всѝ хо́лми, древа̀  плодонѡ́сна, и҆ всѝ ке́дри: ѕвѣ́рїе и҆ всѝ ско́ти,  га́ди и҆ пти̑цы перна̑ты: ца́рїе зе́мстїи, и҆ всѝ  лю́дїе, кнѧ́зи, и҆ всѝ сꙋдїи̑ зе́мстїи: Ю҆́нѡши и҆  дѣ̑вы, ста́рцы съ ю҆́нотами да восхва́лѧтъ и҆́мѧ гдⷭ҇не:  ꙗ҆́кѡ вознесе́сѧ и҆́мѧ тогѡ̀ є҆ди́нагѡ. И҆сповѣ́данїе  є҆гѡ̀ на землѝ и҆ на нб҃сѝ, и҆ вознесе́тъ ро́гъ люде́й  свои́хъ. Пѣ́снь всѣ̑мъ прпⷣбнымъ є҆гѡ̀, сыновѡ́мъ  і҆и҃лєвымъ, лю́демъ приближа́ющымсѧ є҆мꙋ̀. 
Воспо́йте Ѱ. рн҃ѳ гдⷭ҇еви пѣ́снь но́вꙋ,  хвале́нїе є҆гѡ̀ въ цр҃кви прпⷣбныхъ. (с. 62) Да  возвесели́тсѧ і҆и҃ль ѡ҆ сотво́ршемъ є҆го̀, и҆ сы́нове  сїѡ́ни возра́дꙋютсѧ ѡ҆ цр҃ѣ̀ свое́мъ: да восхва́лѧтъ  и҆́мѧ є҆гѡ̀ въ ли́цѣ, въ тѷмпа́нѣ и҆ ѱалти́ри да  пою́тъ є҆мꙋ̀. Ꙗ҆́кѡ бл҃говоли́тъ гдⷭ҇ь въ лю́дехъ  свои́хъ, и҆ вознесе́тъ крѡ́ткїѧ во сп҃се́нїе.  Восхва́лѧтсѧ прпⷣбнїи во сла́вѣ, и҆ возра́дꙋютсѧ на  ло́жахъ свои́хъ. Возношє́нїѧ бж҃їѧ въ горта́ни и҆́хъ, и҆  мечѝ ѻ҆бою́дꙋ ѻ҆стры̀ въ рꙋка́хъ и҆́хъ: Сотвори́ти  ѿмще́нїе во ꙗ҆зы́цѣхъ, ѡ҆бличє́нїѧ въ лю́дехъ:  Свѧза́ти царѝ и҆́хъ пꙋ́ты, и҆ сла̑вныѧ и҆́хъ рꙋчны́ми  ѻ҆кѡ́вы желѣ́зными. 
Ѿ здѣ̀ начина́емъ стїхи̑ры на ѕ҃: 
Сотвори́ти въ ни́хъ сꙋ́дъ напи́санъ: сла́ва сїѧ̀  бꙋ́детъ всѣ̑мъ прпⷣбнымъ є҆гѡ̀. 
Хвали́те бг҃а во ст҃ы́хъ є҆гѡ̀, хвали́те є҆го̀  во оу҆тверже́нїи си́лы є҆гѡ̀. Ѱ. р҃н (с. 63) 
На д҃: 
Хвали́те є҆го̀ на си́лахъ є҆гѡ̀, хвали́те є҆го̀  по мно́жествꙋ вели́чествїѧ є҆гѡ̀. Хвали́те є҆го̀ во  гла́сѣ трꙋ́бнѣмъ, хвали́те є҆го̀ во ѱалти́ри и҆  гꙋ́слехъ. Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. Хвали́те  є҆го̀ въ кѷмва́лѣхъ доброгла́сныхъ. хвали́те є҆го̀ въ  кѷмва́лѣхъ восклица́нїѧ. Всѧ́кое дыха́нїе да хва́литъ  гдⷭ҇а. 
А҆́ще є҆́сть недѣ́лѧ, по стїхи́рахъ, Сла́ва,  стїхи́ра є҆ѵⷢ҇льскаѧ. И҆ ны́нѣ, настоѧ́щїй  бг҃оро́диченъ: 
Пребл҃гослове́нна є҆сѝ бцⷣе дв҃о, вопло́щшимъ  бо сѧ и҆з̾ тебѐ а҆́дъ плѣни́сѧ, а҆да́мъ воззва́сѧ,  клѧ́тва потреби́сѧ, є҆́ѵа свободи́сѧ, сме́рть  оу҆мертви́сѧ, и҆ мы̀ ѡ҆жи́хомъ. тѣ́мъ воспѣва́юще  вопїе́мъ: бл҃гослове́нъ хрⷭ҇то́съ бг҃ъ бл҃говоли́вый  та́кѡ, сла́ва тебѣ̀. (с. 64) 
Сла́ва тебѣ̀ показа́вшемꙋ на́мъ свѣ́тъ. 
Сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бл҃говоле́нїе. Хва́лимъ тѧ̀, бл҃гослови́мъ  тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀  вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е  ѻ҆́ч҃е вседержи́телю, гдⷭ҇и сн҃е є҆диноро́дный і҆и҃се  хрⷭ҇тѐ, и҆ ст҃ы́й дш҃е. Гдⷭ҇и бж҃е, а҆́гнче бж҃їй, сн҃е  ѻ҆ч҃ь, взе́млѧй грѣ́хъ мі́ра, поми́лꙋй на́съ: взе́млѧй  грѣхѝ мі́ра, прїимѝ мл҃твꙋ на́шꙋ: сѣдѧ́й ѡ҆деснꙋ́ю  ѻ҆ц҃а̀, поми́лꙋй на́съ. Ꙗ҆́кѡ ты̀ є҆сѝ є҆ди́нъ ст҃ъ,  ты̀ є҆сѝ є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ  бг҃а ѻ҆ц҃а̀, а҆ми́нь. 
На всѧ́къ де́нь бл҃гословлю́ тѧ, и҆ восхвалю̀  и҆́мѧ твоѐ во вѣ́ки, и҆ въ вѣ́къ вѣ́ка. 
Сподо́би гдⷭ҇и въ де́нь се́й без̾ грѣха̀  сохрани́тисѧ на́мъ. бл҃гослове́нъ є҆сѝ гдⷭ҇и, (с. 65)  бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ  твоѐ во вѣ́ки, а҆ми́нь. 
Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже  оу҆пова́хомъ на тѧ̀. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. Три́жды. 
Гдⷭ҇и, прибѣ́жище бы́лъ є҆сѝ на́мъ въ ро́дъ и҆  ро́дъ. а҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ  мою̀, ꙗ҆́кѡ согрѣши́хъ тебѣ̀. 
Гдⷭ҇и, къ тебѣ̀ прибѣго́хъ, наꙋчи́ мѧ твори́ти  во́лю твою̀, ꙗ҆́кѡ ты̀ є҆сѝ бг҃ъ мо́й: ꙗ҆́кѡ оу҆  тебѐ и҆сто́чникъ живота̀, во свѣ́тѣ твое́мъ оу҆́зримъ  свѣ́тъ. проба́ви млⷭ҇ть твою̀ вѣ́дꙋщымъ тѧ̀. 
Ст҃ы́й бж҃е, ст҃ы́й крѣ́пкїй, ст҃ы́й  безсме́ртный, поми́лꙋй на́съ. Три́жды. 
Сла́ва, и҆ ны́нѣ: 
Ст҃ы́й безсме́ртный, поми́лꙋй на́съ. (с. 66) 
Та́же высоча́йшимъ гла́сомъ:  
Ст҃ы́й бж҃е, ст҃ы́й крѣ́пкїй, ст҃ы́й  безсме́ртный, поми́лꙋй на́съ. 
И҆ по сконча́нїи славосло́вїѧ, не глаго́летъ  сщ҃е́нникъ:  
Ꙗ҆́кѡ твоѐ є҆́сть црⷭ҇тво:  
ꙗ҆́коже мно́зи глаго́лютъ: но а҆́бїе по концѣ̀  трист҃а́гѡ, глаго́лемъ ѿпꙋсти́тельный слꙋчи́вшїйсѧ, и҆  бг҃оро́диченъ. 
А҆́ще же є҆́сть недѣ́лѧ, глаго́лемъ тропа́рь  воскрⷭ҇ный. И҆ въ пе́рвый оу҆́бѡ гла́съ, г҃, є҃, з҃,  глаго́лемъ се́й: 
Дне́сь сп҃се́нїе мі́рꙋ бы́сть, пое́мъ воскре́сшемꙋ  и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо  сме́ртїю сме́рть, побѣ́дꙋ дадѐ на́мъ и҆ ве́лїю млⷭ҇ть. 
Во гла́съ же в҃, д҃, ѕ҃, и҃, глаго́лемъ се́й: 
Воскре́съ и҆з̾ гро́ба, и҆ оу҆́зы растерза́лъ  є҆сѝ а҆́да, разрꙋши́лъ є҆сѝ ѡ҆сꙋжде́нїе (с. 67)  сме́рти гдⷭ҇и, всѧ̑ ѿ сѣте́й врага̀ и҆зба́вивый:  ꙗ҆ви́вый же себѐ а҆пⷭ҇лѡмъ твои̑мъ, посла́лъ є҆сѝ ѧ҆̀  на про́повѣдь, и҆ тѣ́ми ми́ръ тво́й по́далъ є҆сѝ  вселе́ннѣй, є҆ди́не многомлⷭ҇тиве. 
А҆́ще же є҆́сть четыредесѧ́тница, и҆лѝ и҆́нъ  де́нь, не и҆мѣ́ѧй славосло́вїѧ вели́кагѡ: по хвали́техъ,  Сла́ва, и҆ ны́нѣ, глаго́летъ оу҆чине́нный бра́тъ: 
Тебѣ̀ сла́ва подоба́етъ, гдⷭ҇и бж҃е на́шъ, и҆  тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Сла́ва тебѣ̀ показа́вшемꙋ на́мъ свѣ́тъ. 
Сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бл҃говоле́нїе. Хва́лимъ тѧ̀, бл҃гослови́мъ  тѧ̀, кла́нѧемъ ти сѧ, славосло́вимъ тѧ̀, бл҃годари́мъ  тѧ̀, вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный,  бж҃е ѻ҆́ч҃е вседержи́телю, гдⷭ҇и сн҃е (с. 68)  є҆диноро́дный, і҆и҃се хрⷭ҇тѐ, и҆ ст҃ы́й дш҃е. Гдⷭ҇и  бж҃е, а҆́гнче бж҃їй, сн҃е ѻ҆ч҃ь, взе́млѧй грѣ́хъ мі́ра,  поми́лꙋй на́съ: взе́млѧй грѣхѝ мі́ра, прїимѝ мл҃твꙋ  на́шꙋ: сѣдѧ́й ѡ҆деснꙋ́ю ѻ҆ц҃а̀, поми́лꙋй на́съ. Ꙗ҆́кѡ  ты̀ є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь,  і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь. 
На всѧ́къ де́нь бл҃гословлю́ тѧ, и҆ восхвалю̀  и҆́мѧ твоѐ во вѣ́ки, и҆ въ вѣ́къ вѣ́ка. 
Гдⷭ҇и, прибѣ́жище бы́лъ є҆сѝ на́мъ въ ро́дъ и҆  ро́дъ. а҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ  мою̀, ꙗ҆́кѡ согрѣши́хъ тебѣ̀. Гдⷭ҇и, къ тебѣ̀  прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀  є҆сѝ бг҃ъ мо́й: ꙗ҆́кѡ оу҆ тебѐ и҆сто́чникъ живота̀,  во свѣ́тѣ твое́мъ оу҆́зримъ свѣ́тъ. проба́ви млⷭ҇ть  твою̀ вѣ́дꙋщымъ тѧ̀. (с. 69) 
Та́же: 
Сподо́би гдⷭ҇и, въ де́нь се́й без̾ грѣха̀  сохрани́тисѧ на́мъ. бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ, и҆ хва́льно и҆ просла́влено и҆́мѧ  твоѐ во вѣ́ки, а҆ми́нь. 
Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже  оу҆пова́хомъ на тѧ̀. бл҃гослове́нъ є҆сѝ гдⷭ҇и, наꙋчи́  мѧ ѡ҆правда́нїємъ твои̑мъ. бл҃гослове́нъ є҆сѝ влⷣко,  вразꙋми́ мѧ ѡ҆правда́нїємъ твои̑мъ. бл҃гослове́нъ є҆сѝ  ст҃ы́й, просвѣти́ мѧ ѡ҆правда́нїи твои́ми. 
Гдⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀  твоє́ю не пре́зри: тебѣ̀ подоба́етъ хвала̀, тебѣ̀  подоба́етъ пѣ́нїе, тебѣ̀ сла́ва подоба́етъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки  вѣкѡ́въ, а҆ми́нь. 
Сщ҃е́нникъ: И҆спо́лнимъ оу҆́треннюю мл҃твꙋ на́шꙋ  гдⷭ҇еви. (с. 70) 
Та́же ѻ҆смогла́сника стїхи̑ры, а҆́ще нѣ́сть  влⷣчнїй пра́здникъ. 
Сті́хъ а҃: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ, за дни̑ въ нѧ́же смири́лъ ны̀  є҆сѝ, лѣ̑та въ нѧ́же ви́дѣхомъ ѕла̑ѧ. и҆ при́зри на  рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.  Ѱ. п҃ѳ, д҃і ‑ ѕ҃і 
Сті́хъ в҃: И҆ бꙋ́ди свѣ́тлость гдⷭ҇а бг҃а на́шегѡ  на на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. Ѱ. п҃ѳ, з҃і 
Сла́ва, и҆ ны́нѣ: а҆́ще и҆́мать. 
Та́же: Бл҃го є҆́сть и҆сповѣ́датисѧ гдⷭ҇еви, и҆  пѣ́ти и҆́мени твоемꙋ̀, вы́шнїй: возвѣща́ти заꙋ́тра  млⷭ҇ть твою̀, и҆ и҆́стинꙋ твою̀ на всѧ́кꙋ но́щь. 
Трист҃о́е. По Ѻ҆́ч҃е на́шъ: Сщ҃е́нникъ:  Ꙗ҆́кѡ твоѐ є҆́сть црⷭ҇тво: Тропа́рь днѐ. (с.  71) 
Сла́ва, и҆ ны́нѣ, бг҃оро́диченъ.  
Сщ҃е́нникъ є҆ктенїю̀: Поми́лꙋй на́съ, бж҃е: И҆  прѡ́чаѧ. 
А҆́ще є҆́сть четыредесѧ́тница: 
Бл҃го є҆́сть и҆сповѣ́датисѧ: два́жды. 
Трист҃о́е. По Ѻ҆́ч҃е на́шъ: 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
Мы́ же глаго́лемъ: 
Въ хра́мѣ стоѧ́ще сла́вы твоеѧ̀, на нб҃сѝ  стоѧ́ти мни́мъ, бцⷣе, две́рь нбⷭ҇наѧ, ѿве́рзи на́мъ  двє́ри млⷭ҇ти твоеѧ̀. 
Та́же, Гдⷭ҇и поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: 
Сы́й бл҃гослове́нъ хрⷭ҇то́съ бг҃ъ на́шъ, всегда̀,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. (с.  72) 
И҆ мы̀ глаго́лемъ: 
Нбⷭ҇ный цр҃ю̀, вѣ́рꙋ оу҆твердѝ, ꙗ҆зы́ки  оу҆кротѝ, мі́ръ оу҆мирѝ, ст҃ы́й хра́мъ се́й [ст҃ꙋ́ю  ѻ҆би́тель сїю̀] до́брѣ сохранѝ: пре́жде ѿше́дшыѧ  ѻ҆тцы̀ и҆ бра́тїю на́шꙋ въ селе́нїихъ пра́ведныхъ  оу҆чинѝ, и҆ на́съ въ покаѧ́нїи и҆ и҆сповѣ́данїи  прїимѝ, ꙗ҆́кѡ бл҃гі́й и҆ человѣколю́бецъ. 
Посе́мъ покло́ны вели̑кїѧ трѝ, глаго́люще въ ни́хъ  на ко́емждо покло́нѣ мл҃твꙋ прпⷣбнагѡ є҆фре́ма: 
Гдⷭ҇и и҆ влⷣко живота̀ моегѡ̀: Пи́сана въ  полꙋ́нощницѣ. 
По си́хъ же и҆ и҆ны́хъ ма́лыхъ, в҃і. Та́же па́ки  и҆́нъ покло́нъ вели́кїй є҆ди́нъ, глаго́люще и҆ въ не́мъ  предпи́саннꙋю мл҃твꙋ: [[7]] и҆ по є҆́же воста́ти на́мъ,  начина́етъ предстоѧ́тель пе́рвый ча́съ. 


(с. 73) 
Ча́съ пе́рвый. 
Прїиди́те, поклони́мсѧ: три́жды. 
И҆ покло́ны трѝ. 
Глаго́лы Ѱ. є҃ моѧ̑ внꙋшѝ гдⷭ҇и, разꙋмѣ́й  зва́нїе моѐ. Вонмѝ гла́сꙋ моле́нїѧ моегѡ̀, цр҃ю̀ мо́й  и҆ бж҃е мо́й, ꙗ҆́кѡ къ тебѣ̀ помолю́сѧ гдⷭ҇и. Заꙋ́тра  оу҆слы́ши гла́съ мо́й, заꙋ́тра предста́нꙋ тѝ, и҆  оу҆́зриши мѧ̀. Ꙗ҆́кѡ бг҃ъ не хотѧ́й беззако́нїѧ, ты̀  є҆сѝ: не присели́тсѧ къ тебѣ̀ лꙋка́внꙋѧй, нижѐ  пребꙋ́дꙋтъ беззакѡ́нницы пред̾ ѻ҆чи́ма твои́ма.  Возненави́дѣлъ є҆сѝ всѧ̑ дѣ́лающыѧ беззако́нїе,  погꙋби́ши всѧ̑ глаго́лющыѧ лжꙋ̀: мꙋ́жа крове́й и҆  льсти́ва гнꙋша́етсѧ гдⷭ҇ь. а҆́зъ же мно́жествомъ млⷭ҇ти  твоеѧ̀, вни́дꙋ въ до́мъ тво́й, поклоню́сѧ ко хра́мꙋ  ст҃о́мꙋ твоемꙋ̀ въ стра́сѣ твое́мъ. Гдⷭ҇и, наста́ви мѧ̀  (с. 74) пра́вдою твое́ю, вра̑гъ мои́хъ ра́ди и҆спра́ви  пред̾ тобо́ю пꙋ́ть мо́й. Ꙗ҆́кѡ нѣ́сть во оу҆стѣ́хъ  и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ  горта́нь и҆́хъ, ѧ҆зы́ки свои́ми льща́хꙋ. Сꙋдѝ и҆̀мъ  бж҃е, да ѿпадꙋ́тъ ѿ мы́слей свои́хъ: по мно́жествꙋ  нече́стїѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀,  гдⷭ҇и. И҆ да возвеселѧ́тсѧ всѝ оу҆пова́ющїи на тѧ̀, во  вѣ́къ возра́дꙋютсѧ, и҆ всели́шисѧ въ ни́хъ: и҆  похва́лѧтсѧ ѡ҆ тебѣ̀ лю́бѧщїи и҆́мѧ твоѐ. Ꙗ҆́кѡ ты̀  бл҃гослови́ши пра́ведника гдⷭ҇и, ꙗ҆́кѡ ѻ҆рꙋ́жїемъ  бл҃говоле́нїѧ вѣнча́лъ є҆сѝ на́съ. 
Гдⷭ҇и, Ѱ. п҃ѳ прибѣ́жище бы́лъ є҆сѝ на́мъ въ  ро́дъ и҆ ро́дъ. Пре́жде да́же гора́мъ не бы́ти, и҆  созда́тисѧ землѝ и҆ вселе́ннѣй, и҆ ѿ вѣ́ка и҆ до  вѣ́ка ты̀ є҆сѝ. Не ѿвратѝ человѣ́ка во смире́нїе,  и҆ ре́клъ є҆сѝ: ѡ҆брати́тесѧ сы́нове человѣ́честїи.  (с. 75) Ꙗ҆́кѡ ты́сѧща лѣ́тъ пред̾ ѻ҆чи́ма твои́ма  гдⷭ҇и, ꙗ҆́кѡ де́нь вчера́шнїй, и҆́же мимои́де, и҆  стра́жа нощна́ѧ. Оу҆ничиже́нїѧ и҆́хъ лѣ̑та бꙋ́дꙋтъ:  оу҆́трѡ ꙗ҆́кѡ трава̀ мимои́детъ. Оу҆́трѡ процвѣте́тъ  и҆ пре́йдетъ, на ве́черъ ѿпаде́тъ, ѡ҆жестѣ́етъ и҆  и҆́зсхнетъ. Ꙗ҆́кѡ и҆счезо́хомъ гнѣ́вомъ твои́мъ, и҆  ꙗ҆́ростїю твое́ю смꙋти́хомсѧ. Положи́лъ є҆сѝ  беззакѡ́нїѧ на̑ша пред̾ тобо́ю: вѣ́къ на́шъ въ  просвѣще́нїе лица̀ твоегѡ̀. Ꙗ҆́кѡ всѝ дні́е на́ши  ѡ҆скꙋдѣ́ша, и҆ гнѣ́вомъ твои́мъ и҆счезо́хомъ. Лѣ̑та  на̑ша ꙗ҆́кѡ паꙋчи́на поꙋча́хꙋсѧ: дні́е лѣ́тъ на́шихъ,  въ ни́хже се́дмьдесѧтъ лѣ́тъ, а҆́ще же въ си́лахъ,  ѻ҆́смьдесѧтъ лѣ́тъ, и҆ мно́жае и҆́хъ трꙋ́дъ и҆  болѣ́знь: ꙗ҆́кѡ прїи́де кро́тость на ны̀, и҆  нака́жемсѧ. Кто̀ вѣ́сть держа́вꙋ гнѣ́ва твоегѡ̀, (с.  76) и҆ ѿ стра́ха твоегѡ̀ ꙗ҆́рость твою̀ и҆счестѝ;  Десни́цꙋ твою̀ та́кѡ скажи́ ми, и҆ ѡ҆кова̑нныѧ се́рдцемъ  въ мꙋ́дрости. Ѡ҆брати́сѧ гдⷭ҇и, доко́лѣ; и҆ оу҆моле́нъ  бꙋ́ди на рабы̑ твоѧ̑. И҆спо́лнихомсѧ заꙋ́тра млⷭ҇ти  твоеѧ̀ гдⷭ҇и, и҆ возра́довахомсѧ, и҆ возвесели́хомсѧ. Во  всѧ̑ дни̑ на́шѧ возвесели́хомсѧ, за дни̑ въ нѧ́же  смири́лъ ны̀ є҆сѝ, лѣ̑та въ нѧ́же ви́дѣхомъ ѕла̑ѧ. И҆  при́зри на рабы̑ твоѧ̑, и҆ на дѣла̀ твоѧ̑, и҆ наста́ви  сы́ны и҆́хъ. И҆ бꙋ́ди свѣ́тлость гдⷭ҇а бг҃а на́шегѡ на  на́съ, и҆ дѣла̀ рꙋ́къ на́шихъ и҆спра́ви на на́съ, и҆  дѣ́ло рꙋ́къ на́шихъ и҆спра́ви. 
Млⷭ҇ть и҆ сꙋ́дъ воспою̀ тебѣ̀, гдⷭ҇и:  Пою̀ и҆ разꙋмѣ́ю въ пꙋтѝ непоро́чнѣ, когда̀ прїи́деши  ко мнѣ̀; прехожда́хъ въ неѕло́бїи се́рдца моегѡ̀,  посредѣ̀ до́мꙋ моегѡ̀. Не предлага́хъ (с. 77) пред̾  ѻ҆чи́ма мои́ма ве́щь законопрестꙋ́пнꙋю, творѧ́щыѧ  престꙋпле́нїе возненави́дѣхъ. Не прильпѐ мнѣ̀ се́рдце  стропти́во, оу҆клонѧ́ющагѡсѧ ѿ менѐ лꙋка́вагѡ не  позна́хъ: Ѡ҆клевета́ющагѡ та́й и҆́скреннѧго своего̀,  сего̀ и҆згонѧ́хъ: го́рдымъ ѻ҆́комъ и҆ несы́тымъ  се́рдцемъ, съ си́мъ не ꙗ҆дѧ́хъ. Ѻ҆́чи моѝ на вѣ̑рныѧ  землѝ, посажда́ти ѧ҆̀ со мно́ю: ходѧ́й по пꙋтѝ  непоро́чнꙋ, се́й мѝ слꙋжа́ше. Не живѧ́ше посредѣ̀ до́мꙋ  моегѡ̀ творѧ́й горды́ню: глаго́лѧй непра́вєднаѧ, не  и҆справлѧ́ше пред̾ ѻ҆чи́ма мои́ма. Во оу҆́трїѧ  и҆збива́хъ всѧ̑ грѣ̑шныѧ землѝ, є҆́же потреби́ти ѿ  гра́да гдⷭ҇нѧ всѧ̑ дѣ́лающыѧ беззако́нїе. 
Сла́ва, и҆ ны́нѣ: 
А҆ллилꙋ́їѧ, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. Покло́ны г҃. 
Гдⷭ҇и поми́лꙋй, три́жды. (с. 78) 
И҆ а҆́ще оу҆́бѡ Бг҃ъ гдⷭ҇ь пое́тсѧ, глаго́лемъ:  Сла́ва, тропа́рь днѐ. И҆ ны́нѣ: Что́ тѧ нарече́мъ: 
А҆́ще же а҆ллилꙋ́їа, глаго́лемъ тропа́рь, во гла́съ  ѕ҃: 
Заꙋ́тра оу҆слы́ши гла́съ мо́й, цр҃ю̀ мо́й и҆ бж҃е  мо́й. 
Сті́хъ а҃: Глаго́лы моѧ̑ внꙋшѝ гдⷭ҇и, разꙋмѣ́й  зва́нїе моѐ. 
Сті́хъ в҃: Ꙗ҆́кѡ къ тебѣ̀ помолю́сѧ, 
Сла́ва, и҆ ны́нѣ, бг҃оро́диченъ: 
Что́ тѧ нарече́мъ, ѽ бл҃года́тнаѧ; нб҃о, ꙗ҆́кѡ  возсїѧ́ла є҆сѝ сл҃нце пра́вды: ра́й, ꙗ҆́кѡ прозѧбла̀  є҆сѝ цвѣ́тъ нетлѣ́нїѧ: дв҃ꙋ, ꙗ҆́кѡ пребыла̀ є҆сѝ  нетлѣ́нна: чи́стꙋю мт҃рь, ꙗ҆́кѡ и҆мѣ́ла є҆сѝ на  ст҃ы́хъ твои́хъ ѡ҆б̾ѧ́тїѧхъ сн҃а, всѣ́хъ бг҃а. того̀  молѝ сп҃сти́сѧ дꙋша́мъ на́шымъ. (с. 79) 
Стѡпы̀ Ѱ ри҃і, рл҃г ‑ рл҃є моѧ̑ напра́ви по  словесѝ твоемꙋ̀: и҆ да не ѡ҆блада́етъ мно́ю всѧ́кое  беззако́нїе. И҆зба́ви мѧ̀ ѿ клеветы̀ человѣ́ческїѧ, и҆  сохраню̀ за́пѡвѣди твоѧ̑. Лицѐ твоѐ просвѣтѝ на  раба̀ твоего̀, и҆ наꙋчи́ мѧ ѡ҆правда́нїємъ твои̑мъ. 
Да и҆спо́лнѧтсѧ оу҆ста̀ моѧ̑ хвале́нїѧ твоегѡ̀  гдⷭ҇и, ꙗ҆́кѡ да воспою̀ сла́вꙋ твою̀, ве́сь де́нь  великолѣ́пїе твоѐ. 
Сі́и стїхѝ въ четыредесѧ́тницѣ ка́кѡ пою́тсѧ,  пи́сано є҆́сть въ трїѡ́ди. 
Трист҃о́е. По Ѻ҆́ч҃е на́шъ: 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
А҆́ще нѣ́сть четыредесѧ́тница, глаго́лемъ конда́къ  ст҃а́гѡ, и҆лѝ прилꙋчи́вшагѡсѧ пра́здника. А҆́ще же  є҆́сть четыредесѧ́тница: и҆лѝ кондака̀ нѣ́сть, въ  понедѣ́льникъ оу҆́бѡ и҆ во (с. 80) вто́рникъ, и҆ въ  четверто́къ глаго́ли настоѧ́щїй бг҃оро́диченъ: 
Пресла́внꙋю бж҃їю мт҃рь, и҆ ст҃ы́хъ а҆́гг҃лъ  ст҃ѣ́йшꙋю, немо́лчнѡ воспое́мъ се́рдцемъ и҆ оу҆сты̀,  бцⷣꙋ сїю̀ и҆сповѣ́дающе, ꙗ҆́кѡ вои́стиннꙋ ро́ждшꙋю  бг҃а воплоще́нна, и҆ молѧ́щꙋюсѧ непреста́ннѡ ѡ҆ дꙋша́хъ  на́шихъ. 
Въ сре́дꙋ же и҆ пѧто́къ глаго́ли сїѐ: 
Ско́рѡ предварѝ, пре́жде да́же не порабо́тимсѧ  врагѡ́мъ хꙋ́лѧщымъ тѧ̀ и҆ претѧ́щымъ на́мъ, хрⷭ҇тѐ бж҃е  на́шъ: погꙋбѝ крⷭ҇то́мъ твои́мъ борю́щыѧ на́съ, да  оу҆разꙋмѣ́ютъ, ка́кѡ мо́жетъ правосла́вныхъ вѣ́ра  мл҃твами бцⷣы, є҆ди́не чл҃вѣколю́бче. 
Въ сꙋббѡ́тꙋ се́й: 
Ꙗ҆́кѡ нача́тки є҆стества̀, насади́телю тва́ри,  вселе́ннаѧ прино́ситъ тѝ гдⷭ҇и, бг҃онѡ́сныѧ мꙋ́ченики:  тѣ́хъ моли́твами (с. 81) въ ми́рѣ глꙋбо́цѣ цр҃ковь  твою̀, жи́тельство твоѐ бцⷣею соблюдѝ, многомлⷭ҇тиве. 
Въ недѣ́лю же глаго́лемъ ѵ҆пакоѝ прилꙋчи́вшагѡсѧ  гла́са. 
Гдⷭ҇и поми́лꙋй, м҃. 
И҆́же на всѧ́кое вре́мѧ, и҆ на всѧ́кїй ча́съ, на  нб҃сѝ и҆ на землѝ покланѧ́емый и҆ сла́вимый, хрⷭ҇тѐ  бж҃е, долготерпѣли́ве, многомлⷭ҇тиве,  многобл҃гоꙋтро́бне, и҆́же пра́вєдныѧ любѧ́й, и҆  грѣ̑шныѧ ми́лꙋѧй, и҆́же всѧ̑ зовы́й ко сп҃се́нїю  ѡ҆бѣща̑нїѧ ра́ди бꙋ́дꙋщихъ бла̑гъ. са́мъ гдⷭ҇и, прїимѝ  и҆ на́шѧ въ ча́съ се́й мл҃твы, и҆ и҆спра́ви живо́тъ на́шъ  къ за́повѣдемъ твои̑мъ: дꙋ́шы на́шѧ ѡ҆свѧтѝ, тѣлеса̀  ѡ҆чи́сти, помышлє́нїѧ и҆спра́ви, мы̑сли ѡ҆чи́сти, и҆  и҆зба́ви на́съ ѿ всѧ́кїѧ ско́рби, ѕѡ́лъ и҆ болѣ́зней:  ѡ҆градѝ на́съ (с. 82) ст҃ы́ми твои́ми а҆́гг҃лы, да  ѡ҆полче́нїемъ и҆́хъ соблюда́еми и҆ наставлѧ́еми,  дости́гнемъ въ соедине́нїе вѣ́ры, и҆ въ ра́зꙋмъ  непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ  во вѣ́ки вѣкѡ́въ, а҆ми́нь. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ возгла́съ: Бж҃е, оу҆ще́дри ны̀: 
И҆ а҆́ще є҆́сть четыредесѧ́тница, твори́мъ трѝ  вели̑кїѧ покло́ны, глаго́люще предпи́саннꙋю мл҃твꙋ: 
Гдⷭ҇и и҆ влⷣко живота̀ моегѡ̀: 
Подо́бнѣ и҆ дрꙋги́хъ ма́лыхъ, в҃і. Та́же и҆  коне́чный. Быва́ютъ вкꙋ́пѣ, ѕ҃і. 
Та́же, Трист҃о́е. Прест҃а́ѧ трⷪ҇це:  Ѻ҆́ч҃е на́шъ: Гдⷭ҇и поми́лꙋй, в҃і. (с. 83) 
И҆ настоѧ́щꙋю мл҃твꙋ: 
Хрⷭ҇тѐ свѣ́те и҆́стинный, просвѣща́ѧй и҆  ѡ҆свѧща́ѧй всѧ́каго человѣ́ка грѧдꙋ́щаго въ мі́ръ, да  зна́менаетсѧ на на́съ свѣ́тъ лица̀ твоегѡ̀, да въ не́мъ  оу҆́зримъ свѣ́тъ непристꙋ́пный: и҆ и҆спра́ви стѡпы̀  на́шѧ къ дѣ́ланїю за́повѣдей твои́хъ, мл҃твами  пречⷭ҇тыѧ твоеѧ̀ мт҃ре, и҆ всѣ́хъ твои́хъ ст҃ы́хъ,  а҆ми́нь. 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. 
И҆ быва́етъ ѿпꙋ́стъ. 
Коне́цъ пе́рвагѡ часа̀. 


(с. 73) 
[[8]]Междоча́сїе пе́рвагѡ часа̀.
По є҆́же бл҃гослови́ти сщ҃е́нникꙋ, глаго́лемъ:  А҆ми́нь. 
Сла́ва тебѣ̀ бж҃е на́шъ, сла́ва тебѣ̀. 
Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  бл҃ги́хъ и҆ жи́зни пода́телю, прїидѝ и҆ всели́сѧ въ ны̀,  и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ бл҃же,  дꙋ́шы на́шѧ. 
Ст҃ы́й бж҃е, ст҃ы́й крѣ́пкїй, ст҃ы́й  безсме́ртный, поми́лꙋй на́съ. Три́жды. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти  грѣхѝ на́шѧ: влⷣко, простѝ беззакѡ́нїѧ на̑ша:  ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене  твоегѡ̀ ра́ди. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Ѻ҆́ч҃е на́шъ, и҆́же є҆сѝ на нб҃сѣ́хъ, да  свѧти́тсѧ и҆́мѧ твоѐ, да прїи́детъ црⷭ҇твїе твоѐ, да  бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ.  хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви  на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ  должникѡ́мъ на́шымъ: и҆ не введѝ на́съ во и҆скꙋше́нїе,  но и҆зба́ви на́съ ѿ лꙋка́вагѡ. 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
Та́же, Гдⷭ҇и поми́лꙋй, в҃і. 
Сла́ва, и҆ ны́нѣ: 
Прїиди́те, поклони́мсѧ цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀, цр҃е́ви и҆ бг҃ꙋ на́шемꙋ. 
Та́же ѱалмы̀: 
ѱало́мъ м҃є. 
Бг҃ъ на́мъ прибѣ́жище и҆ си́ла, помо́щникъ въ ско́рбехъ  ѡ҆брѣ́тшихъ ны̀ ѕѣлѡ̀. 
Сегѡ̀ ра́ди не оу҆бои́мсѧ, внегда̀ смꙋща́етсѧ землѧ̀,  и҆ прелага́ютсѧ го́ры въ сердца̀ морска̑ѧ.
Возшꙋмѣ́ша и҆ смѧто́шасѧ во́ды и҆́хъ, смѧто́шасѧ го́ры  крѣ́постїю є҆гѡ̀. 
Рѣ̑чнаѧ оу҆стремлє́нїѧ веселѧ́тъ гра́дъ бж҃їй:  ѡ҆ст҃и́лъ є҆́сть селе́нїе своѐ вы́шнїй. 
Бг҃ъ посредѣ̀ є҆гѡ̀, и҆ не подви́житсѧ: помо́жетъ  є҆мꙋ̀ бг҃ъ оу҆́трѡ заꙋ́тра. 
Смѧто́шасѧ ꙗ҆зы́цы, оу҆клони́шасѧ ца̑рствїѧ: дадѐ  гла́съ сво́й вы́шнїй, подви́жесѧ землѧ̀. 
Гдⷭ҇ь си́лъ съ на́ми, застꙋ́пникъ на́шъ бг҃ъ і҆а́кѡвль. 
Прїиди́те и҆ ви́дите дѣла̀ бж҃їѧ, ꙗ҆̀же положѝ  чꙋдеса̀ на землѝ: 
Ѿе́млѧ бра̑ни до конє́цъ землѝ, лꙋ́къ сокрꙋши́тъ и҆  сло́митъ ѻ҆рꙋ́жїе, и҆ щиты̀ сожже́тъ ѻ҆гне́мъ.
Оу҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь  бг҃ъ: вознесꙋ́сѧ во ꙗ҆зы́цѣхъ, вознесꙋ́сѧ на землѝ. 
Гдⷭ҇ь си́лъ съ на́ми, застꙋ́пникъ на́шъ бг҃ъ  і҆а́кѡвль. 
Ѱало́мъ ч҃а. 
Бл҃го є҆́сть и҆сповѣ́датисѧ гдⷭ҇еви и҆ пѣ́ти и҆́мени  твоемꙋ̀, вы́шнїй: 
Возвѣща́ти заꙋ́тра млⷭ҇ть твою̀ и҆ и҆́стинꙋ твою̀ на  всѧ́кꙋ но́щь, 
Въ десѧтострꙋ́ннѣмъ ѱалти́ри съ пѣ́снїю въ гꙋ́слехъ. 
Ꙗ҆́кѡ возвесели́лъ мѧ̀ є҆сѝ, гдⷭ҇и, въ творе́нїи  твое́мъ, и҆ въ дѣ́лѣхъ рꙋкꙋ̀ твоє́ю возра́дꙋюсѧ. 
Ꙗ҆́кѡ возвели́чишасѧ дѣла̀ твоѧ̑, гдⷭ҇и: ѕѣлѡ̀  оу҆глꙋби́шасѧ помышлє́нїѧ твоѧ̑. 
Мꙋ́жъ безꙋ́менъ не позна́етъ, и҆ неразꙋми́въ не  разꙋмѣ́етъ си́хъ. 
Внегда̀ прозѧбо́ша грѣ̑шницы ꙗ҆́кѡ трава̀, и҆  пронико́ша всѝ дѣ́лающїи беззако́нїе, ꙗ҆́кѡ да  потребѧ́тсѧ въ вѣ́къ вѣ́ка: 
Ты́ же вы́шнїй во вѣ́къ, гдⷭ҇и. 
Ꙗ҆́кѡ сѐ, вразѝ твоѝ, гдⷭ҇и, ꙗ҆́кѡ сѐ, вразѝ  твоѝ поги́бнꙋтъ, и҆ разы́дꙋтсѧ всѝ дѣ́лающїи беззако́нїе.
И҆ вознесе́тсѧ ꙗ҆́кѡ є҆диноро́га ро́гъ мо́й, и҆  ста́рость моѧ̀ въ є҆ле́и масти́тѣ: 
И҆ воззрѣ̀ ѻ҆́ко моѐ на врагѝ моѧ̑, и҆ востаю́щыѧ  на мѧ̀ лꙋка́внꙋющыѧ оу҆слы́шитъ оу҆́хо моѐ.
Првⷣникъ ꙗ҆́кѡ фі́нїѯъ процвѣте́тъ: ꙗ҆́кѡ  ке́дръ, и҆́же въ лїва́нѣ, оу҆мно́житсѧ.
Насажде́ни въ домꙋ̀ гдⷭ҇ни во дво́рѣхъ бг҃а на́шегѡ  процвѣтꙋ́тъ:
Є҆щѐ оу҆мно́жатсѧ въ ста́рости масти́тѣ, и҆  бл҃гопрїе́млюще бꙋ́дꙋтъ. 
Да возвѣстѧ́тъ, ꙗ҆́кѡ пра́въ гдⷭ҇ь бг҃ъ на́шъ, и҆  нѣ́сть непра́вды въ не́мъ. 
Ѱало́мъ  ч҃в. 
Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ  гдⷭ҇ь въ си́лꙋ и҆ препоѧ́сасѧ: и҆́бо оу҆твердѝ вселе́ннꙋю,  ꙗ҆́же не подви́житсѧ.
Гото́въ прⷭ҇то́лъ тво́й ѿто́лѣ: ѿ вѣ́ка ты̀  є҆сѝ. 
Воздвиго́ша рѣ́ки, гдⷭ҇и, воздвиго́ша рѣ́ки гла́сы  своѧ̑: 
Во́змꙋтъ рѣ́ки сотрє́нїѧ своѧ̑, ѿ гласѡ́въ во́дъ  мно́гихъ. 
Ди̑вны высѡты̀ мѡрскі́ѧ: ди́венъ въ высо́кихъ гдⷭ҇ь. 
Свидѣ̑нїѧ твоѧ̑ оу҆вѣ́ришасѧ ѕѣлѡ̀. До́мꙋ твоемꙋ̀  подоба́етъ ст҃ы́нѧ, гдⷭ҇и, въ долготꙋ̀ дні́й. 
Сла́ва, и҆ ны́нѣ: 
Трист҃о́е. Покло́ны г҃. 
Прест҃а́ѧ трⷪ҇це: Ѻ҆́ч҃е на́шъ: 
Та́же тропарѝ сїѧ̑, во гла́съ ѕ҃: 
Поми́лꙋй на́съ гдⷭ҇и, поми́лꙋй на́съ: всѧ́кагѡ бо ѿвѣ́та недоꙋмѣ́юще, сїю̀ тѝ мл҃твꙋ ꙗ҆́кѡ влⷣцѣ  грѣ́шнїи прино́симъ поми́лꙋй на́съ. 
Сла́ва: 
Гдⷭ҇и, поми́лꙋй на́съ, на тѧ́ бо оу҆пова́хомъ, не  прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй  на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆  и҆зба́ви ны̀ ѿ вра̑гъ на́шихъ. ты́ бо є҆сѝ бг҃ъ  на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆  и҆́мѧ твоѐ призыва́емъ. 
И҆ ны́нѣ: 
Млⷭ҇рдїѧ двє́ри ѿве́рзи на́мъ бл҃гослове́ннаѧ  бцⷣе, надѣ́ющїисѧ на тѧ̀ да не поги́бнемъ, но да  и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нїе  ро́да хрⷭ҇тїа́нскагѡ. 
Гдⷭ҇и поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ возгла́съ: Мл҃твами ст҃ы́хъ ѻ҆тє́цъ на́шихъ, гдⷭ҇и  і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
И҆ твори́мъ трѝ  вели̑кїѧ покло́ны, глаго́люще предпи́саннꙋю мл҃твꙋ: 
Гдⷭ҇и и҆ влⷣко живота̀ моегѡ̀: 
Та́же мл҃твꙋ вели́кагѡ васі́лїа: 
Бж҃е вѣ́чный, безнача́льный и҆ присносꙋ́щный свѣ́те, всѧ́кїѧ тва́ри содѣ́телю, млⷭ҇ти и҆сто́чниче, бл҃гости пꙋчи́но, и҆ чл҃вѣколю́бїѧ неизслѣ́димаѧ бе́здно: просвѣтѝ на ны̀ свѣ́тъ лица̀ твоегѡ̀, гдⷭ҇и, возсїѧ́й въ сердца́хъ на́шихъ оу҆́мное сл҃нце пра́вды, и҆ твоегѡ̀ весе́лїѧ дꙋ́шы на́шѧ и҆спо́лни, и҆ наꙋчѝ на́съ твои̑мъ поꙋча́тисѧ при́снѡ и҆ вѣща́ти сꙋдьба́мъ, и҆ и҆сповѣ́датисѧ тебѣ̀ вы́нꙋ, на́шемꙋ влⷣцѣ и҆ бл҃годѣ́телю. рꙋ́къ на́шихъ дѣла̀ къ твое́й и҆спра́ви во́ли, и҆ дѣ́ѧти на́мъ тебѣ̀ бл҃гоꙋгѡ́днаѧ и҆ любє́знаѧ бл҃гопоспѣшѝ, да и҆ ѡ҆ на́шемъ недосто́инствѣ просла́витсѧ твоѐ прест҃о́е и҆́мѧ, ѻ҆ц҃а̀, и҆ сн҃а, и҆ ст҃а́гѡ дх҃а, є҆ди́нагѡ бж҃ества́ же и҆ црⷭ҇тва: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, а҆ми́нь. 
Пото́мъ и҆ сїю̀ тогѡ́жде: 
Посыла́ѧй свѣ́тъ, и҆ и҆́детъ, возсїѧва́ѧй со́лнце на пра́вєдныѧ и҆ непра́вєдныѧ, лꙋка̑выѧ же и҆ бл҃гі̑ѧ: творѧ́й оу҆́тро, и҆ просвѣща́ѧй всю̀ вселе́ннꙋю, просвѣтѝ и҆ на̑ша сердца̀ влⷣко всѣ́хъ: да́рꙋй на́мъ въ настоѧ́щїй де́нь бл҃гоꙋгоди́ти тебѣ̀, сохранѧ́ѧй на́съ ѿ всѧ́кїѧ стрѣлы̀ летѧ́щїѧ во днѝ, и҆ ѿ всѧ́кїѧ сопроти́вныѧ си́лы, мл҃твами всепречⷭ҇тыѧ влⷣчцы на́шеѧ бцⷣы, невеще́ственныхъ твои́хъ слꙋжи́телей, и҆ пренбⷭ҇ныхъ си́лъ, и҆ всѣ́хъ ст҃ы́хъ, ѿ вѣ́ка тебѣ̀ бл҃гоꙋгоди́вшихъ. Твое́ бо є҆́сть є҆́же ми́ловати и҆ сп҃са́ти ны̀ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆ ѿпꙋ́стъ. 


[[9]](с. 84) 
Нача́ло часѡ́въ 
Ча́съ тре́тїй 
По є҆́же бл҃гослови́ти сщ҃е́нникꙋ, глаго́лемъ:  А҆ми́нь. 
Сла́ва тебѣ̀ бж҃е на́шъ, сла́ва тебѣ̀. 
Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  бл҃ги́хъ и҆ жи́зни пода́телю, прїидѝ и҆ всели́сѧ въ ны̀,  и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ бл҃же,  дꙋ́шы на́шѧ. 
Ст҃ы́й бж҃е, ст҃ы́й крѣ́пкїй, ст҃ы́й  безсме́ртный, поми́лꙋй на́съ. Три́жды. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти  грѣхѝ на́шѧ: влⷣко, простѝ беззакѡ́нїѧ (с. 85) на̑ша:  ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене  твоегѡ̀ ра́ди. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Ѻ҆́ч҃е на́шъ, и҆́же є҆сѝ на нб҃сѣ́хъ, да  свѧти́тсѧ и҆́мѧ твоѐ, да прїи́детъ црⷭ҇твїе твоѐ, да  бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ.  хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви  на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ  должникѡ́мъ на́шымъ: и҆ не введѝ на́съ во и҆скꙋше́нїе,  но и҆зба́ви на́съ ѿ лꙋка́вагѡ. 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
Та́же, Гдⷭ҇и поми́лꙋй, в҃і. 
Сла́ва, и҆ ны́нѣ: 
Прїиди́те, поклони́мсѧ цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. (с. 86) 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀, цр҃е́ви и҆ бг҃ꙋ на́шемꙋ. 
Та́же ѱалмы̀: 
Оу҆слы́ши Ѱ. ѕ҃і гдⷭ҇и, пра́вдꙋ мою̀, вонмѝ  моле́нїю моемꙋ̀, внꙋшѝ мл҃твꙋ мою̀ не во оу҆стна́хъ  льсти́выхъ. Ѿ лица̀ твоегѡ̀ сꙋдьба̀ моѧ̀ и҆зы́детъ,  ѻ҆́чи моѝ да ви́дита правоты̑. И҆скꙋси́лъ є҆сѝ  се́рдце моѐ, посѣти́лъ є҆сѝ но́щїю, и҆скꙋси́лъ мѧ̀  є҆сѝ, и҆ не ѡ҆брѣ́тесѧ во мнѣ̀ непра́вда. Ꙗ҆́кѡ да  не возглаго́лютъ оу҆ста̀ моѧ̑ дѣ́лъ человѣ́ческихъ, за  словеса̀ оу҆сте́нъ твои́хъ, а҆́зъ сохрани́хъ пꙋти̑  же́стоки. Совершѝ стѡпы̀ моѧ̑ во стезѧ́хъ твои́хъ, да не  подви́жꙋтсѧ стѡпы̀ моѧ̑. а҆́зъ воззва́хъ, ꙗ҆́кѡ  оу҆слы́шалъ мѧ̀ є҆сѝ бж҃е, приклонѝ оу҆́хо твоѐ  мнѣ̀, и҆ оу҆слы́ши глаго́лы моѧ̑. Оу҆дивѝ млⷭ҇ти  твоѧ̑, сп҃са́ѧй оу҆пова́ющыѧ на тѧ̀ (с. 87) ѿ  проти́вѧщихсѧ десни́цѣ твое́й. Сохрани́ мѧ гдⷭ҇и, ꙗ҆́кѡ  зѣ́ницꙋ ѻ҆́ка: въ кро́вѣ крилꙋ̀ твоє́ю покры́еши мѧ̀,  Ѿ лица̀ нечести́выхъ ѡ҆стра́стшихъ мѧ̀. вразѝ моѝ  дꙋ́шꙋ мою̀ ѡ҆держа́ша, тꙋ́къ сво́й затвори́ша: оу҆ста̀  и҆́хъ глаго́лаша горды́ню. И҆згонѧ́щїи мѧ̀ ны́нѣ  ѡ҆быдо́ша мѧ̀, ѻ҆́чи своѝ возложи́ша оу҆клони́ти на  зе́млю. Ѡ҆б̾ѧ́ша мѧ̀ ꙗ҆́кѡ ле́въ гото́въ на ло́въ, и҆  ꙗ҆́кѡ скѵ́менъ ѡ҆бита́ѧй въ та́йныхъ. Воскрⷭ҇нѝ гдⷭ҇и,  предварѝ ѧ҆̀, и҆ запнѝ и҆̀мъ: и҆зба́ви дꙋ́шꙋ мою̀ ѿ  нечести́вагѡ, ѻ҆рꙋ́жїе твоѐ ѿ вра̑гъ рꙋкѝ твоеѧ̀. Гдⷭ҇и, ѿ ма́лыхъ ѿ землѝ, раздѣлѝ ѧ҆̀ въ животѣ̀  и҆́хъ, и҆ сокрове́нныхъ твои́хъ и҆спо́лнисѧ чре́во и҆́хъ.  Насы́тишасѧ сынѡ́въ, и҆ ѡ҆ста́виша ѡ҆ста́нки младе́нцємъ  свои̑мъ. А҆́зъ же пра́вдою ꙗ҆влю́сѧ лицꙋ̀ (с. 88)  твоемꙋ̀, насы́щꙋсѧ, внегда̀ ꙗ҆ви́ти ми сѧ сла́вѣ  твое́й. 
Къ Ѱ к҃д тебѣ̀ гдⷭ҇и, воздвиго́хъ дꙋ́шꙋ мою̀.  бж҃е мо́й, на тѧ̀ оу҆пова́хъ, да не постыжꙋ́сѧ во  вѣ́къ, нижѐ да посмѣю́тъ ми сѧ вразѝ моѝ: И҆́бо всѝ  терпѧ́щїи тѧ̀ не постыдѧ́тсѧ. Да постыдѧ́тсѧ  беззако́ннꙋющїи вотщѐ. Пꙋти̑ твоѧ̑ гдⷭ҇и, скажи́ ми, и҆  стезѧ́мъ твои̑мъ наꙋчи́ мѧ. Наста́ви мѧ̀ на и҆́стинꙋ  твою̀, и҆ наꙋчи́ мѧ: ꙗ҆́кѡ ты̀ є҆сѝ бг҃ъ сп҃съ мо́й,  и҆ тебѐ терпѣ́хъ ве́сь де́нь. Помѧнѝ щедрѡ́ты твоѧ̑  гдⷭ҇и, и҆ млⷭ҇ти твоѧ̑, ꙗ҆́кѡ ѿ вѣ́ка сꙋ́ть. Грѣ̑хъ  ю҆́ности моеѧ̀, и҆ невѣ́дѣнїѧ моегѡ̀ не помѧнѝ: по  млⷭ҇ти твое́й помѧни́ мѧ ты̀, ра́ди бл҃гости твоеѧ̀,  гдⷭ҇и. Бл҃гъ и҆ пра́въ гдⷭ҇ь, сегѡ̀ ра́ди законоположи́тъ  согрѣша́ющымъ на пꙋтѝ. Наста́витъ крѡ́ткїѧ на сꙋ́дъ,  (с. 89) наꙋчи́тъ крѡ́ткїѧ пꙋтє́мъ свои̑мъ. Всѝ пꙋтїѐ  гдⷭ҇ни млⷭ҇ть и҆ и҆́стина, взыска́ющымъ завѣ́та є҆гѡ̀  и҆ свидѣ́нїѧ є҆гѡ̀. Ра́ди и҆́мене твоегѡ̀ гдⷭ҇и, и҆  ѡ҆чи́сти грѣ́хъ мо́й: мно́гъ бо є҆́сть. Кто̀ є҆́сть  человѣ́къ боѧ́йсѧ гдⷭ҇а; законоположи́тъ є҆мꙋ̀ на  пꙋтѝ, є҆го́же и҆зво́ли. Дꙋша̀ є҆гѡ̀ во бл҃ги́хъ  водвори́тсѧ, и҆ сѣ́мѧ є҆гѡ̀ наслѣ́дитъ зе́млю.  Держа́ва гдⷭ҇ь боѧ́щихсѧ є҆гѡ̀, и҆ завѣ́тъ є҆гѡ̀  ꙗ҆ви́тъ и҆̀мъ. Ѻ҆́чи моѝ вы́нꙋ ко гдⷭ҇ꙋ, ꙗ҆́кѡ то́й  и҆сто́ргнетъ ѿ сѣ́ти но́зѣ моѝ. При́зри на мѧ̀, и҆  поми́лꙋй мѧ̀, ꙗ҆́кѡ є҆диноро́дъ и҆ ни́щь є҆́смь а҆́зъ.  Скѡ́рби се́рдца моегѡ̀ оу҆мно́жишасѧ, ѿ нꙋ́ждъ мои́хъ  и҆зведи́ мѧ. Ви́ждь смире́нїе моѐ и҆ трꙋ́дъ мо́й, и҆  ѡ҆ста́ви всѧ̑ грѣхѝ моѧ̑. Ви́ждь врагѝ моѧ̑, ꙗ҆́кѡ  оу҆мно́жишасѧ, и҆ ненавидѣ́нїемъ непра́веднымъ  возненави́дѣша мѧ̀. (с. 90) Сохранѝ дꙋ́шꙋ мою̀, и҆  и҆зба́ви мѧ̀, да не постыжꙋ́сѧ, ꙗ҆́кѡ оу҆пова́хъ на  тѧ̀. Неѕло́бивїи и҆ пра́вїи прилѣплѧ́хꙋсѧ мнѣ̀, ꙗ҆́кѡ  потерпѣ́хъ тѧ̀ гдⷭ҇и. И҆зба́ви бж҃е, і҆и҃лѧ ѿ всѣ́хъ  скорбе́й є҆гѡ̀. 
Поми́лꙋй Ѱ. н҃ мѧ̀ бж҃е, по вели́цѣй ми́лости  твое́й и҆ по мно́жествꙋ щедро́тъ твои́хъ ѡ҆чи́сти  беззако́нїе моѐ. Наипа́че ѡ҆мы́й мѧ̀ ѿ беззако́нїѧ  моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ  беззако́нїе моѐ а҆́зъ зна́ю, и҆ грѣ́хъ мо́й предо мно́ю  є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое  пред̾ тобо́ю сотвори́хъ, ꙗ҆́кѡ да ѡ҆правди́шисѧ во  словесѣ́хъ твои́хъ, и҆ побѣди́ши, внегда̀ сꙋди́ти тѝ.  Се́ бо въ беззако́нїихъ зача́тъ є҆́смь, и҆ во грѣсѣ́хъ  роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ (с. 91) ѵ҆ссѡ́помъ, и҆ ѡ҆чи́щꙋсѧ:  ѡ҆мы́еши мѧ̀, и҆ па́че снѣ́га оу҆бѣлю́сѧ. Слꙋ́хꙋ  моемꙋ̀ да́си ра́дость и҆ весе́лїе, возра́дꙋютсѧ кѡ́сти  смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆  всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди  во мнѣ̀ бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Возда́ждь мѝ  ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не (с. 92) бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆бл҃жѝ гдⷭ҇и, бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 
Гдⷭ҇и поми́лꙋй, три́жды. 
И҆ а҆́ще оу҆́бѡ Бг҃ъ гдⷭ҇ь пое́тсѧ, глаго́ли:  Сла́ва, днѐ тропа́рь. И҆ ны́нѣ: 
Бцⷣе, ты̀ є҆сѝ лоза̀ и҆́стиннаѧ: 
А҆́ще же а҆ллилꙋ́їа, глаго́ли настоѧ́щїй тропа́рь,  во гла́съ ѕ҃: 
Гдⷭ҇и, и҆́же прест҃а́го твоего̀ дх҃а, въ тре́тїй  ча́съ а҆пⷭ҇лѡмъ твои̑мъ низпосла́вый: тогѡ̀ бл҃гі́й, не  ѿимѝ (с. 93) ѿ на́съ, но ѡ҆бновѝ на́съ молѧ́щихъ ти  сѧ. 
Сті́хъ а҃: Се́рдце чи́сто сози́жди во мнѣ̀ бж҃е,  и҆ дх҃ъ пра́въ ѡ҆бновѝ во оу҆тро́бѣ мое́й. 
Сті́хъ в҃: Не ѿве́ржи менѐ ѿ лица̀ твоегѡ̀,  и҆ дх҃а твоегѡ̀ ст҃а́гѡ не ѿимѝ ѿ менѐ. 
Къ си̑мъ же стїхѡ́мъ припѣва́емъ: 
Гдⷭ҇и, и҆́же прест҃а́го твоего̀ дх҃а: ве́сь до  конца̀, и҆ покланѧ́емсѧ по є҆ди́ножды. Та́же, Сла́ва, и҆  ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀, тебѣ̀ мо́лимсѧ, моли́сѧ влⷣчце со  ст҃ы́ми а҆пⷭ҇лы, поми́ловати дꙋ́шы на́шѧ. 
Гдⷭ҇ь бг҃ъ бл҃гослове́нъ, бл҃гослове́нъ гдⷭ҇ь  де́нь днѐ, поспѣши́тъ на́мъ бг҃ъ сп҃се́нїй на́шихъ:  бг҃ъ на́шъ, бг҃ъ сп҃са́ти. 
Трист҃о́е. По Ѻ҆́ч҃е на́шъ: (с. 94) 
Конда́къ днѐ ст҃а́гѡ, и҆лѝ пра́здника. А҆́ще же  по́стъ, сїѧ̑ глаго́лемъ тропарѝ, гла́съ и҃: 
Бл҃гослове́нъ є҆сѝ хрⷭ҇тѐ бж҃е на́шъ, и҆́же  премꙋ́дры ловцы̀ ꙗ҆вле́й, низпосла́въ и҆̀мъ дх҃а  ст҃а́го, и҆ тѣ́ми оу҆ловле́й вселе́ннꙋю,  чл҃вѣколю́бче, сла́ва тебѣ̀. 
Сла́ва: 
Ско́рое и҆ и҆звѣ́стное да́ждь оу҆тѣше́нїе  рабѡ́мъ твои̑мъ і҆и҃се, внегда̀ оу҆ныва́ти дꙋхѡ́мъ  на́шымъ, не разлꙋча́йсѧ ѿ дꙋ́шъ на́шихъ въ ско́рбехъ,  не оу҆далѧ́йсѧ ѿ мы́слей на́шихъ во ѡ҆бстоѧ́нїихъ: но  при́снѡ на́съ предварѝ. прибли́жисѧ на́мъ, прибли́жисѧ  вездѣ̀ сы́й, ꙗ҆́коже со а҆пⷭ҇лы твои́ми всегда̀ є҆сѝ:  си́це и҆ тебѐ жела́ющымъ соединѝ себѐ ще́дре, да  совокꙋ́плени тебѐ пое́мъ и҆ славосло́вимъ всест҃а́го  дх҃а твоего̀. (с. 95) 
И҆ ны́нѣ: 
Наде́жда и҆ предста́тельство и҆ прибѣ́жище  хрⷭ҇тїа́нъ, неѡбори́маѧ стѣна̀, и҆знемога́ющымъ  приста́нище небꙋ́рное, ты̀ є҆сѝ бцⷣе пречⷭ҇таѧ: но  ꙗ҆́кѡ мі́ръ сп҃са́ющаѧ непреста́нною твое́ю мл҃твою,  помѧнѝ и҆ на́съ дв҃о всепѣ́таѧ. 
Гдⷭ҇и поми́лꙋй, м҃. 
И҆́же на всѧ́кое вре́мѧ, и҆ на всѧ́кїй ча́съ, на  нб҃сѝ и҆ на землѝ покланѧ́емый и҆ сла́вимый, хрⷭ҇тѐ  бж҃е, долготерпѣли́ве, многомлⷭ҇тиве,  многобл҃гоꙋтро́бне: и҆́же пра́вєдныѧ любѧ́й и҆ грѣ̑шныѧ  ми́лꙋѧй, и҆́же всѧ̑ зовы́й ко сп҃се́нїю, ѡ҆бѣща́нїѧ  ра́ди бꙋ́дꙋщихъ бла̑гъ. са́мъ гдⷭ҇и, прїимѝ и҆ на́шѧ въ  ча́съ се́й мл҃твы, и҆ и҆спра́ви живо́тъ на́шъ къ  за́повѣдемъ твои̑мъ. дꙋ́шы на́шѧ ѡ҆свѧтѝ, тѣлеса̀  ѡ҆чи́сти, помышлє́нїѧ и҆спра́ви, мы̑сли ѡ҆чи́сти, и҆ (с.  96) и҆зба́ви на́съ ѿ всѧ́кїѧ ско́рби, ѕѡ́лъ и҆  болѣ́зней, ѡ҆градѝ на́съ ст҃ы́ми твои́ми а҆́гг҃лы, да  ѡ҆полче́нїемъ и҆́хъ соблюда́еми и҆ наставлѧ́еми,  дости́гнемъ въ соедине́нїе вѣ́ры, и҆ въ ра́зꙋмъ  непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ  во вѣ́ки вѣкѡ́въ, а҆ми́нь. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: Мл҃твами ст҃ы́хъ ѻ҆тє́цъ на́шихъ,  гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ. 
А҆ми́нь. 
И҆ а҆́ще є҆́сть четыредесѧ́тница, твори́мъ  покло́ны, ꙗ҆́коже предписа́сѧ. По сконча́нїи же  покло́нѡвъ, глаго́лемъ мл҃твꙋ сїю̀ ст҃а́гѡ марда́рїа: 
Влⷣко бж҃е ѻ҆́ч҃е вседержи́телю, гдⷭ҇и сн҃е  є҆диноро́дный і҆и҃се хрⷭ҇тѐ, и҆ ст҃ы́й (с. 97) дш҃е,  є҆ди́но бж҃ество̀ є҆ди́на си́ла, поми́лꙋй мѧ̀  грѣ́шнаго, и҆ и҆́миже вѣ́си сꙋдьба́ми, сп҃си́ мѧ  недосто́йнаго раба̀ твоего̀: ꙗ҆́кѡ бл҃гослове́нъ є҆сѝ  во вѣ́ки вѣкѡ́въ, а҆ми́нь. 
Коне́цъ тре́тїѧгѡ часа̀. 


(с. 73) 
[[10]]Междоча́сїе тре́тїагѡ часа̀.
По є҆́же бл҃гослови́ти сщ҃е́нникꙋ, глаго́лемъ:  А҆ми́нь. 
Сла́ва тебѣ̀ бж҃е на́шъ, сла́ва тебѣ̀. 
Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  бл҃ги́хъ и҆ жи́зни пода́телю, прїидѝ и҆ всели́сѧ въ ны̀,  и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ бл҃же,  дꙋ́шы на́шѧ. 
Ст҃ы́й бж҃е, ст҃ы́й крѣ́пкїй, ст҃ы́й  безсме́ртный, поми́лꙋй на́съ. Три́жды. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти  грѣхѝ на́шѧ: влⷣко, простѝ беззакѡ́нїѧ на̑ша:  ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене  твоегѡ̀ ра́ди. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
Ѻ҆́ч҃е на́шъ, и҆́же є҆сѝ на нб҃сѣ́хъ, да  свѧти́тсѧ и҆́мѧ твоѐ, да прїи́детъ црⷭ҇твїе твоѐ, да  бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ.  хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви  на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ  должникѡ́мъ на́шымъ: и҆ не введѝ на́съ во и҆скꙋше́нїе,  но и҆зба́ви на́съ ѿ лꙋка́вагѡ. 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
Та́же, Гдⷭ҇и поми́лꙋй, в҃і. 
Сла́ва, и҆ ны́нѣ: 
Прїиди́те, поклони́мсѧ цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀, цр҃е́ви и҆ бг҃ꙋ на́шемꙋ. 
Та́же ѱалмы̀: 
Ѱало́мъ к҃ѳ. 
Вознесꙋ́ тѧ, гдⷭ҇и, ꙗ҆́кѡ под̾ѧ́лъ мѧ̀ є҆сѝ, и҆ не  возвесели́лъ є҆сѝ врагѡ́въ мои́хъ ѡ҆ мнѣ̀. 
Гдⷭ҇и бж҃е мо́й, воззва́хъ къ тебѣ̀, и҆ и҆сцѣли́лъ мѧ̀  є҆сѝ. 
Гдⷭ҇и, возве́лъ є҆сѝ ѿ а҆́да дꙋ́шꙋ мою̀, сп҃слъ мѧ̀  є҆сѝ ѿ низходѧ́щихъ въ ро́въ. 
По́йте гдⷭ҇еви, прпⷣбнїи є҆гѡ̀, и҆ и҆сповѣ́дайте  па́мѧть ст҃ы́ни є҆гѡ̀: 
Ꙗ҆́кѡ гнѣ́въ въ ꙗ҆́рости є҆гѡ̀, и҆ живо́тъ въ во́ли  є҆гѡ̀: ве́черъ водвори́тсѧ пла́чь, и҆ заꙋ́тра ра́дость. 
А҆́зъ же рѣ́хъ во ѻ҆би́лїи мое́мъ: не подви́жꙋсѧ во  вѣ́къ. 
Гдⷭ҇и, во́лею твое́ю пода́ждь добро́тѣ мое́й си́лꙋ:  ѿврати́лъ же є҆сѝ лицѐ твоѐ, и҆ бы́хъ смꙋще́нъ. 
Къ тебѣ̀, гдⷭ҇и, воззовꙋ̀, и҆ къ бг҃ꙋ моемꙋ̀ помолю́сѧ. 
Ка́ѧ по́льза въ кро́ви мое́й, внегда̀ сходи́ти мѝ во  и҆стлѣ́нїе; є҆да̀ и҆сповѣ́стсѧ тебѣ̀ пе́рсть; и҆лѝ  возвѣсти́тъ и҆́стинꙋ твою̀; 
Слы́ша гдⷭ҇ь и҆ поми́лова мѧ̀: гдⷭ҇ь бы́сть помо́щникъ  мо́й. 
Ѡ҆брати́лъ є҆сѝ пла́чь мо́й въ ра́дость мнѣ̀,  растерза́лъ є҆сѝ вре́тище моѐ и҆ препоѧ́салъ мѧ̀ є҆сѝ  весе́лїемъ, 
Ꙗ҆́кѡ да воспое́тъ тебѣ̀ сла́ва моѧ̀, и҆ не  оу҆милю́сѧ. Гдⷭ҇и бж҃е мо́й, во вѣ́къ и҆сповѣ́мсѧ тебѣ̀. 
Ѱало́мъ л҃а. 
Бл҃же́ни, и҆́хже ѡ҆ста́вишасѧ беззакѡ́нїѧ, и҆ и҆́хже  прикры́шасѧ грѣсѝ. 
Бл҃же́нъ мꙋ́жъ, є҆мꙋ́же не вмѣни́тъ гдⷭ҇ь грѣха̀,  нижѐ є҆́сть во оу҆стѣ́хъ є҆гѡ̀ ле́сть. 
Ꙗ҆́кѡ оу҆молча́хъ, ѡ҆бетша́ша кѡ́сти моѧ̑, ѿ є҆́же  зва́ти мѝ ве́сь де́нь, 
Ꙗ҆́кѡ де́нь и҆ но́щь ѡ҆тѧготѣ̀ на мнѣ̀ рꙋка̀ твоѧ̀:  возврати́хсѧ на стра́сть, є҆гда̀ оу҆нзе́ ми те́рнъ. 
Беззако́нїе моѐ позна́хъ и҆ грѣха̀ моегѡ̀ не  покры́хъ, рѣ́хъ: и҆сповѣ́мъ на мѧ̀ беззако́нїе моѐ  гдⷭ҇еви: и҆ ты̀ ѡ҆ста́вилъ є҆сѝ нече́стїе се́рдца моегѡ̀. 
За то̀ помо́литсѧ къ тебѣ̀ всѧ́къ прпⷣбный во вре́мѧ  бл҃гопотре́бно: ѻ҆ба́че въ пото́пѣ во́дъ мно́гихъ къ немꙋ̀  не прибли́жатсѧ. 
Ты̀ є҆сѝ прибѣ́жище моѐ ѿ ско́рби ѡ҆бдержа́щїѧ  мѧ̀: ра́досте моѧ̀, и҆зба́ви мѧ̀ ѿ ѡ҆быше́дшихъ мѧ̀. 
Вразꙋмлю́ тѧ, и҆ наста́влю тѧ̀ на пꙋ́ть се́й, во́ньже  по́йдеши: оу҆твержꙋ̀ на тѧ̀ ѻ҆́чи моѝ. 
Не бꙋ́дите ꙗ҆́кѡ ко́нь и҆ ме́скъ, и҆́мже нѣ́сть  ра́зꙋма: брозда́ми и҆ оу҆здо́ю чє́люсти и҆́хъ востѧ́гнеши,  не приближа́ющихсѧ къ тебѣ̀. 
Мнѡ́ги ра̑ны грѣ́шномꙋ: оу҆пова́ющаго же на гдⷭ҇а  млⷭ҇ть ѡ҆бы́детъ. 
Весели́тесѧ ѡ҆ гдⷭ҇ѣ и҆ ра́дꙋйтесѧ првⷣнїи, и҆  хвали́тесѧ, всѝ пра́вїи срⷣцемъ. 
Ѱало́мъ ѯ҃. 
Оу҆слы́ши, бж҃е, моле́нїе моѐ, вонмѝ моли́твѣ мое́й: 
Ѿ конє́цъ землѝ къ тебѣ̀ воззва́хъ, внегда̀ оу҆ны̀  се́рдце моѐ: на ка́мень возне́слъ мѧ̀ є҆сѝ, наста́вилъ  мѧ̀ є҆сѝ, 
Ꙗ҆́кѡ бы́лъ є҆сѝ оу҆пова́нїе моѐ, сто́лпъ  крѣ́пости ѿ лица̀ вра́жїѧ. 
Вселю́сѧ въ селе́нїи твое́мъ во вѣ́ки, покры́юсѧ въ  кро́вѣ кри́лъ твои́хъ. 
Ꙗ҆́кѡ ты̀, бж҃е, оу҆слы́шалъ є҆сѝ моли̑твы моѧ̑,  да́лъ є҆сѝ достоѧ́нїе боѧ́щымсѧ и҆́мене твоегѡ̀. 
Дни̑ на дни̑ царє́вы приложи́ши, лѣ̑та є҆гѡ̀ до днѐ  ро́да и҆ ро́да. 
Пребꙋ́детъ въ вѣ́къ пред̾ бг҃омъ: млⷭ҇ть и҆ и҆́стинꙋ  є҆гѡ̀ кто̀ взы́щетъ; 
Та́кѡ воспою̀ и҆́мени твоемꙋ̀ во вѣ́ки, возда́ти мѝ  моли̑твы моѧ̑ де́нь ѿ днѐ. 
Сла́ва, и҆ ны́нѣ: 
Трист҃о́е. Покло́ны г҃. 
Прест҃а́ѧ трⷪ҇це: Ѻ҆́ч҃е на́шъ: 
Та́же тропарѝ сїѧ̑:  
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости: не ѿста́ви ми́лость твою̀ ѿ на́съ:  но моли́твами и҆́хъ въ ми́рѣ оу҆пра́ви живо́тъ на́шъ. 
Сла́ва: 
Мч҃нцы твоѝ гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебѐ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́монѡвъ немѡщны́ѧ де́рзѡсти. тѣ́хъ мл҃твами сп҃сѝ дꙋ́шы на́шѧ.  
И҆ ны́нѣ: 
Стѣна̀ неѡбори́маѧ на́мъ хрⷭ҇тїа́нѡмъ є҆сѝ, бцⷣе дв҃о: къ тебѣ́ бо прибѣга́юще, неврѣди́мы пребыва́емъ, и҆ па́ки согрѣша́юще, и҆́мамы тѧ̀ мл҃твенницꙋ. тѣ́мъ бл҃годарѧ́ще вопїе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.  
Гдⷭ҇и поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ возгла́съ: Мл҃твами ст҃ы́хъ ѻ҆тє́цъ на́шихъ, гдⷭ҇и  і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
И҆ твори́мъ трѝ  вели̑кїѧ покло́ны, глаго́люще предпи́саннꙋю мл҃твꙋ: 
Гдⷭ҇и и҆ влⷣко живота̀ моегѡ̀: 
Та́же мл҃твꙋ вели́кагѡ васі́лїа: 
Гдⷭ҇и бж҃е на́шъ, тво́й ми́ръ да́вый человѣ́кѡмъ, и҆ прест҃а́гѡ дх҃а да́ръ твои̑мъ оу҆ч҃нкѡ́мъ и҆ а҆пⷭ҇лѡмъ низпосла́вый, и҆ си́хъ оу҆стнѣ̀ ѻ҆́гненными ѧ҆зы́ки разве́рзый си́лою твое́ю, разве́рзи и҆ на́съ грѣ́шныхъ оу҆стнѣ̀, и҆ наꙋчи́ ны, ка́кѡ подоба́етъ, и҆ ѡ҆ ни́хже тре́бѣ є҆́сть моли́тисѧ: оу҆пра́ви на́шꙋ жи́знь, бл҃гоѡти́шное ѡ҆бꙋрева́емыхъ приста́нище и҆ скажѝ на́мъ пꙋ́ть, во́ньже по́йдемъ, и҆ дх҃ъ пра́въ ѡ҆бновѝ во оу҆тро́бахъ на́шихъ, и҆ дх҃омъ влⷣчнимъ мы́сли на́шеѧ оу҆твердѝ поползнове́нїе, да на всѧ́къ де́нь дх҃омъ твои́мъ бл҃ги́мъ къ поле́зномꙋ наставлѧ́еми, сподо́бимсѧ твори́ти за́пѡвѣди твоѧ̑: и҆ твоѐ при́снѡ помина́ти сла́вное и҆ и҆спыта́тельное прише́ствїе содѣ́ѧнныхъ на́ми человѣ́ки, и҆ не прельща́тисѧ тлѣ́ющими мі́ра сегѡ̀ красота́ми, но бꙋ́дꙋщихъ жела́ти воспрїѧ́тїѧ оу҆крѣпѝ сокро́вищъ. ꙗ҆́кѡ бл҃гослове́нъ є҆сѝ и҆ хва́ленъ ѿ всѣ́хъ ст҃ы́хъ твои́хъ, во вѣ́ки вѣкѡ́въ, а҆ми́нь.


(с. 98) 
[[11]]Ча́съ шесты́й
Прїиди́те, поклони́мсѧ: Покло́ны трѝ. 
Бж҃е, Ѱ. н҃г во и҆́мѧ твоѐ сп҃си́ мѧ, и҆ въ  си́лѣ твое́й сꙋди́ ми: бж҃е, оу҆слы́ши мл҃твꙋ мою̀,  внꙋшѝ глаго́лы оу҆́стъ мои́хъ. Ꙗ҆́кѡ чꙋ́ждїи воста́ша  на мѧ̀, и҆ крѣ́пцыи взыска́ша дꙋ́шꙋ мою̀, и҆ не  предложи́ша бг҃а пред̾ собо́ю. Се́ бо бг҃ъ помога́етъ  мѝ, и҆ гдⷭ҇ь застꙋ́пникъ дꙋшѝ мое́й. Ѿврати́тъ ѕла̑ѧ  врагѡ́мъ мои̑мъ, и҆́стиною твое́ю потребѝ и҆̀хъ. Во́лею  пожрꙋ̀ тебѣ̀, и҆сповѣ́мсѧ и҆́мени твоемꙋ̀ гдⷭ҇и, ꙗ҆́кѡ  бл҃го. Ꙗ҆́кѡ ѿ всѧ́кїѧ печа́ли и҆зба́вилъ мѧ̀ є҆сѝ,  и҆ на врагѝ моѧ̑ воззрѣ̀ ѻ҆́ко моѐ. (с. 99) 
Внꙋшѝ Ѱ. н҃д бж҃е мл҃твꙋ мою̀, и҆ не пре́зри  моле́нїѧ моегѡ̀. Вонми́ ми, и҆ оу҆слы́ши мѧ̀:  возскорбѣ́хъ печа́лїю мое́ю, и҆ смѧто́хсѧ ѿ гла́са  вра́жїѧ и҆ ѿ стꙋже́нїѧ грѣ́шнича. Ꙗ҆́кѡ оу҆клони́ша  на мѧ̀ беззако́нїе, и҆ во гнѣ́вѣ враждова́хꙋ мѝ.  Се́рдце моѐ смѧте́сѧ во мнѣ̀, и҆ боѧ́знь сме́рти  нападѐ на мѧ̀. Стра́хъ и҆ тре́петъ прїи́де на мѧ̀, и҆  покры́ мѧ тьма̀. И҆ рѣ́хъ: кто̀ да́стъ мѝ крилѣ̀  ꙗ҆́кѡ голꙋби́нѣ, и҆ полещꙋ̀ и҆ почі́ю; Сѐ оу҆дали́хсѧ  бѣ́гаѧ, и҆ водвори́хсѧ въ пꙋсты́ни. Ча́ѧхъ бг҃а,  сп҃са́ющагѡ мѧ̀ ѿ малодꙋ́шїѧ и҆ ѿ бꙋ́ри. Потопѝ  гдⷭ҇и, и҆ раздѣлѝ ꙗ҆зы́ки и҆́хъ, ꙗ҆́кѡ ви́дѣхъ  беззако́нїе, и҆ прерѣка́нїе во гра́дѣ. Дне́мъ и҆ но́щїю  ѡ҆бы́детъ и҆̀ по стѣна́мъ є҆гѡ̀: беззако́нїе и҆ трꙋ́дъ  посредѣ̀ є҆гѡ̀, и҆ непра́вда: и҆ не ѡ҆скꙋдѣ̀ (с. 100)  ѿ сто́гнъ є҆гѡ̀ ли́хва и҆ ле́сть. Ꙗ҆́кѡ а҆́ще бы  вра́гъ поноси́лъ мѝ, претерпѣ́лъ бы́хъ оу҆̀бо: и҆  а҆́ще бы ненави́дѧй мѧ̀ на мѧ̀ велерѣ́чевалъ, оу҆кры́лъ  бы́хъ сѧ ѿ негѡ̀. Ты́ же человѣ́че равнодꙋ́шне,  влады́ко мо́й, и҆ зна́емый мо́й: И҆́же кꙋ́пнѡ  наслажда́лсѧ є҆сѝ со мно́ю бра́шенъ, въ домꙋ̀ бж҃їи  ходи́хомъ є҆диномышле́нїемъ. Да прїи́детъ же сме́рть на  тѧ̀, и҆ да сни́дꙋтъ во а҆́дъ жи́ви: ꙗ҆́кѡ лꙋка́вство въ  жили́щахъ и҆́хъ, посредѣ̀ и҆̀хъ: А҆́зъ къ бг҃ꙋ  воззва́хъ, и҆ гдⷭ҇ь оу҆слы́ша мѧ̀. Ве́черъ и҆ заꙋ́тра и҆  полꙋ́дне повѣ́мъ, и҆ возвѣщꙋ̀, и҆ оу҆слы́шитъ гла́съ  мо́й. И҆зба́витъ ми́ромъ дꙋ́шꙋ мою̀ ѿ приближа́ющихсѧ  мнѣ̀: ꙗ҆́кѡ во мно́зѣ бѧ́хꙋ со мно́ю. Оу҆слы́шитъ  бг҃ъ, и҆ смири́тъ ѧ҆̀, сы́й пре́жде вѣ̑къ: нѣ́сть бо  и҆̀мъ и҆змѣне́нїѧ, ꙗ҆́кѡ не оу҆боѧ́шасѧ бг҃а. Прострѐ  (с. 101) рꙋ́кꙋ свою̀ на воздаѧ́нїе, ѡ҆скверни́ша завѣ́тъ  є҆гѡ̀. Раздѣли́шасѧ ѿ гнѣ́ва лица̀ є҆гѡ̀, и҆  прибли́жишасѧ сердца̀ и҆́хъ: оу҆мѧ́кнꙋша словеса̀ и҆́хъ  па́че є҆ле́а, и҆ та̑ сꙋ́ть стрѣ́лы. Возве́рзи на гдⷭ҇а  печа́ль твою̀, и҆ то́й тѧ̀ препита́етъ, не да́стъ въ  вѣ́къ молвы̀ пра́ведникꙋ. Ты́ же бж҃е, низведе́ши ѧ҆̀ въ  стꙋдене́цъ и҆стлѣ́нїѧ. Мꙋ́жїе крове́й и҆ льстѝ не  преполовѧ́тъ дне́й свои́хъ: а҆́зъ же гдⷭ҇и оу҆пова́ю на  тѧ̀. 
Живы́й Ѱ. ч҃ въ по́мощи вы́шнѧгѡ, въ кро́вѣ  бг҃а нбⷭ҇нагѡ водвори́тсѧ. Рече́тъ гдⷭ҇еви: застꙋ́пникъ  мо́й є҆сѝ, и҆ прибѣ́жище моѐ, бг҃ъ мо́й, и҆  оу҆пова́ю на него̀. Ꙗ҆́кѡ то́й и҆зба́витъ тѧ̀ ѿ  сѣ́ти ло́вчи, и҆ ѿ словесѐ мѧте́жна. Плещма̀ свои́ма  ѡ҆сѣни́тъ тѧ̀, и҆ под̾ крилѣ̀ є҆гѡ̀ надѣ́ешисѧ.  Ѻ҆рꙋ́жїемъ ѡ҆бы́детъ тѧ̀ и҆́стина є҆гѡ̀, не  оу҆бои́шисѧ (с. 102) ѿ стра́ха нощна́гѡ, ѿ стрѣлы̀  летѧ́щїѧ во днѝ, ѿ ве́щи во тьмѣ̀ преходѧ́щїѧ, ѿ  срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀  ты́сѧща, и҆ тьма̀ ѡ҆деснꙋ́ю тебѐ, къ тебѣ́ же не  прибли́житсѧ. Ѻ҆ба́че ѻ҆чи́ма твои́ма смо́триши, и҆  воздаѧ́нїе грѣ́шникѡвъ оу҆́зриши. Ꙗ҆́кѡ ты̀ гдⷭ҇и,  оу҆пова́нїе моѐ, вы́шнѧго положи́лъ є҆сѝ прибѣ́жище  твоѐ. Не прїи́детъ къ тебѣ̀ ѕло̀, и҆ ра́на не  прибли́житсѧ тѣлесѝ твоемꙋ̀. Ꙗ҆́кѡ а҆́гг҃лѡмъ свои̑мъ  заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ  твои́хъ. На рꙋка́хъ во́змꙋтъ тѧ̀, да не когда̀ преткне́ши  ѡ҆ ка́мень но́гꙋ твою̀. На а҆́спїда и҆ васїлі́ска  настꙋ́пиши, и҆ попере́ши льва̀ и҆ ѕмі́ѧ. Ꙗ҆́кѡ на мѧ̀  оу҆пова̀, и҆ и҆зба́влю и҆̀: покры́ю и҆̀, ꙗ҆́кѡ позна̀  и҆́мѧ моѐ: Воззове́тъ ко мнѣ̀, (с. 103) и҆ оу҆слы́шꙋ  є҆го̀: съ ни́мъ є҆́смь въ ско́рби, и҆змꙋ̀ є҆го̀: и҆  просла́влю є҆го̀: Долгото́ю дне́й и҆спо́лню є҆го̀, и҆  ꙗ҆влю̀ є҆мꙋ̀ сп҃се́нїе моѐ. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 
Гдⷭ҇и поми́лꙋй, три́жды. 
И҆ а҆́ще пое́тсѧ, Бг҃ъ гдⷭ҇ь, глаго́лемъ:  Сла́ва, тропа́рь днѐ. А҆́ще же а҆ллилꙋ́їа, глаго́лемъ  настоѧ́щїй тропа́рь, во гла́съ в҃: 
И҆́же въ шесты́й де́нь же и҆ ча́съ, на крⷭ҇тѣ̀  пригвожде́й въ раѝ дерзнове́нный а҆да́мовъ грѣ́хъ, и҆  согрѣше́нїй на́шихъ рꙋкописа́нїе раздерѝ хрⷭ҇тѐ бж҃е,  и҆ сп҃сѝ на́съ. 
Сті́хъ а҃: Внꙋшѝ бж҃е, мл҃твꙋ мою̀, и҆ не пре́зри  моле́нїѧ моегѡ̀. 
Сті́хъ в҃: А҆́зъ къ бг҃ꙋ воззва́хъ и҆ гдⷭ҇ь  оу҆слы́ша мѧ̀. (с. 104) 
Сла́ва, и҆ ны́нѣ, бг҃оро́диченъ: 
Ꙗ҆́кѡ не и҆́мамы дерзнове́нїѧ за премнѡ́гїѧ  грѣхѝ на́шѧ, ты̀ и҆́же ѿ тебѐ ро́ждшагосѧ молѝ  бцⷣе дв҃о: мно́гѡ бо мо́жетъ моле́нїе мт҃рнее ко  бл҃госе́рдїю влⷣки. не пре́зри грѣ́шныхъ мольбы̑  всечⷭ҇таѧ, ꙗ҆́кѡ млⷭ҇тивъ є҆́сть, и҆ сп҃стѝ могі́й,  и҆́же и҆ страда́ти ѡ҆ на́съ и҆зво́ливый. 
Ско́рѡ да предварѧ́тъ ны̀ щедрѡ́ты твоѧ̑ гдⷭ҇и,  ꙗ҆́кѡ ѡ҆бнища́хомъ ѕѣлѡ̀: помозѝ на́мъ бж҃е сп҃се  на́шъ, сла́вы ра́ди и҆́мене твоегѡ̀ гдⷭ҇и, и҆зба́ви  на́съ, и҆ ѡ҆чи́сти грѣхѝ на́шѧ, и҆́мене ра́ди твоегѡ̀. 
Трист҃о́е. По Ѻ҆́ч҃е на́шъ: 
Конда́къ днѐ ст҃а́гѡ. А҆́ще по́стъ, глаго́лемъ  тропарѝ сїѧ̑, во гла́съ в҃: 
Сп҃се́нїе содѣ́лалъ є҆сѝ посредѣ̀ землѝ  хрⷭ҇тѐ бж҃е, на крⷭ҇тѣ̀ пречи́стѣи (с. 105) рꙋ́цѣ  твоѝ просте́рлъ є҆сѝ, собира́ѧ всѧ̑ ꙗ҆зы́ки зовꙋ́щыѧ:  гдⷭ҇и, сла́ва тебѣ̀. 
Сла́ва: 
Пречи́стомꙋ ѡ҆́бразꙋ твоемꙋ̀ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ, хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ,  да и҆зба́виши, ꙗ҆̀же созда́лъ є҆сѝ, ѿ рабо́ты  вра́жїѧ. тѣ́мъ бл҃года́рственнѡ вопїе́мъ тѝ: ра́дости  и҆спо́лнилъ є҆сѝ всѧ̑, сп҃се на́шъ, прише́дый сп҃стѝ  мі́ръ. 
И҆ ны́нѣ: 
Млⷭ҇рдїѧ сꙋ́щи и҆сто́чникъ, млⷭ҇ти сподо́би на́съ  бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ  при́снѡ си́лꙋ твою̀: на тѧ́ бо оу҆пова́юще, ра́дꙋйсѧ,  вопїе́мъ тѝ, ꙗ҆́коже и҆ногда̀ гаврїи́лъ, безпло́тныхъ  а҆рхїстрати́гъ. (с. 106) 
Се́й глаго́летсѧ въ понедѣ́льникъ, во вто́рникъ и҆  четверто́къ. Послѣ́дꙋющїй же глаго́летсѧ въ сре́дꙋ и҆  пѧто́къ, вмѣ́стѡ: Млⷭ҇рдїѧ сꙋ́щи: 
Гла́съ в҃, крⷭ҇тобг҃оро́диченъ:  
Препросла́влена є҆сѝ бцⷣе дв҃о, пое́мъ тѧ̀:  крⷭ҇то́мъ бо сн҃а твоегѡ̀ низложи́сѧ а҆́дъ, и҆ сме́рть  оу҆мертви́сѧ, оу҆мерщвле́ннїи воста́хомъ, и҆ живота̀  сподо́бихомсѧ, ра́й воспрїѧ́хомъ дре́внее наслажде́нїе.  тѣ́мъ бл҃годарѧ́ще, славосло́вимъ ꙗ҆́кѡ держа́внаго  хрⷭ҇та̀ бг҃а на́шего, и҆ є҆ди́наго многомлⷭ҇тиваго. 
Гдⷭ҇и поми́лꙋй, м҃. 
Мл҃тва: И҆́же на всѧ́кое вре́мѧ: 
Посе́мъ: Гдⷭ҇и поми́лꙋй, три́жды. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: Мл҃твами ст҃ы́хъ ѻ҆тє́цъ на́шихъ,  (с. 107) гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ. 
И҆ покло́ны, ꙗ҆́кѡ рече́сѧ, а҆́ще є҆́сть по́стъ.  Та́же мл҃тва ст҃а́гѡ вели́кагѡ васі́лїа: 
Бж҃е и҆ гдⷭ҇и си́лъ, и҆ всеѧ̀ тва́ри содѣ́телю,  и҆́же за млⷭ҇рдїе безприкла́дныѧ млⷭ҇ти твоеѧ̀,  є҆диноро́днаго сн҃а твоего̀, гдⷭ҇а на́шего і҆и҃са  хрⷭ҇та̀, низпосла́вый на сп҃се́нїе ро́да на́шегѡ, и҆  чⷭ҇тны́мъ є҆гѡ̀ крⷭ҇то́мъ рꙋкописа́нїе грѣ̑хъ на́шихъ  растерза́вый, и҆ побѣди́вый тѣ́мъ нача̑ла и҆ вла̑сти  тьмы̀: са́мъ влⷣко чл҃вѣколю́бче, прїимѝ и҆ на́съ  грѣ́шныхъ бл҃года́рствєнныѧ сїѧ̑ и҆ молє́бныѧ мл҃твы,  и҆ и҆зба́ви на́съ ѿ всѧ́кагѡ всегꙋби́тельнагѡ и҆  мра́чнагѡ прегрѣше́нїѧ, и҆ всѣ́хъ ѡ҆ѕло́бити на́съ  и҆́щꙋщихъ, ви́димыхъ и҆ неви́димыхъ вра̑гъ. пригвоздѝ  стра́хꙋ (с. 108) твоемꙋ̀ плѡ́ти на́шѧ, и҆ не оу҆клонѝ  серде́цъ на́шихъ въ словеса̀ и҆лѝ помышлє́нїѧ  лꙋка́вствїѧ: но любо́вїю твое́ю оу҆ѧзвѝ дꙋ́шы на́шѧ, да  къ тебѣ̀ всегда̀ взира́юще, и҆ є҆́же ѿ тебѐ  свѣ́томъ наставлѧ́еми, тебѐ непристꙋ́пнаго и҆  присносꙋ́щнаго зрѧ́ще свѣ́та, непреста́нное тебѣ̀  и҆сповѣ́данїе и҆ бл҃годаре́нїе возсыла́емъ,  безнача́льномꙋ ѻ҆ц҃ꙋ̀ со є҆диноро́днымъ твои́мъ сн҃омъ,  и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
И҆ а҆́ще оу҆́бѡ Бг҃ъ гдⷭ҇ь пѣ́то є҆́сть,  и҆з̾ѡбрази́тєльнаѧ глаго́лемъ здѣ̀. А҆́ще же  а҆ллилꙋ́їа, глаго́ли ѧ҆̀ по девѧ́томъ часѣ̀, а҆ девѧ́тый  ча́съ по шесто́мъ начина́етсѧ си́це: 
Ст҃ы́й бж҃е: По Ѻ҆́ч҃е на́шъ: Гдⷭ҇и  поми́лꙋй, в҃і. (с. 109) 
Сла́ва, и҆ ны́нѣ: Прїиди́те, поклони́мсѧ:  три́жды. 
И҆ ѱалмы̀, и҆ прѡ́чаѧ. 
Вѣ́домо бꙋ́ди, ꙗ҆́кѡ во ст҃ѣ́й горѣ̀ а҆ѳѡ́нской,  и҆ въ про́чихъ монастырѣ́хъ, въ часѣ́хъ глаго́лютъ  всегда̀ вмѣ́стѡ кондака̀ предпи̑санныѧ тропарѝ на  рѧдꙋ̀, си́рѣчь: Бл҃гослове́нъ є҆сѝ, хрⷭ҇тѐ бж҃е  на́шъ: и҆ прѡ́чаѧ. 
А҆ конда́къ глаго́лютъ то́кмѡ на  и҆з̾ѡбрази́тельныхъ, кромѣ̀ влⷣчнихъ пра́здникѡвъ и҆  ст҃ы́хъ, є҆гда̀ пѣ́тъ полѷеле́й и҆ вели́кое  славосло́вїе: тогда́ бо глаго́летсѧ вездѣ̀ конда́къ. 


(с. 73) 
[[12]]Междоча́сїе шеста́гѡ часа̀.
Прїиди́те, поклони́мсѧ цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀, цр҃е́ви и҆ бг҃ꙋ на́шемꙋ. 
Ѱало́мъ н҃є. 
Поми́лꙋй мѧ̀, бж҃е, ꙗ҆́кѡ попра́ мѧ человѣ́къ: ве́сь  де́нь борѧ̀ стꙋжи́ ми. 
Попра́ша мѧ̀ вразѝ моѝ ве́сь де́нь: ꙗ҆́кѡ мно́зи  борю́щїи мѧ̀ съ высоты̀. 
Въ де́нь ꙾не оу҆бою́сѧ꙾꙾се́й рѣ́чи не, въ нѣ́кїихъ  не и҆мѣ́етсѧ ꙾, а҆́зъ же оу҆пова́ю на тѧ̀. 
Ѡ҆ бз҃ѣ похвалю̀ словеса̀ моѧ̑: на бг҃а оу҆пова́хъ,  не оу҆бою́сѧ: что̀ сотвори́тъ мнѣ̀ пло́ть; 
Ве́сь де́нь слове́съ мои́хъ гнꙋша́хꙋсѧ: на мѧ̀ всѧ̑  помышлє́нїѧ и҆́хъ на ѕло̀. 
Вселѧ́тсѧ и҆ скры́ютъ, ꙾ті́и пѧ́тꙋ мою̀ сохранѧ́тъ,  ꙗ҆́коже потерпѣ́ша дꙋ́шꙋ мою̀꙾꙾ті́и пѧ́тꙋ мою̀  наблюда́ти бꙋ́дꙋтъ, ꙗ҆́коже жда́хꙋ дꙋшѝ моеѧ̀꙾. 
Ни ѡ҆ чесо́мъ же ѿри́неши ѧ҆̀, гнѣ́вомъ лю́ди  низведе́ши. 
Бж҃е, живо́тъ мо́й возвѣсти́хъ тебѣ̀: положи́лъ є҆сѝ  сле́зы моѧ̑ пред̾ тобо́ю, ꙗ҆́кѡ и҆ во ѡ҆бѣтова́нїи  твое́мъ. 
Да возвратѧ́тсѧ вразѝ моѝ вспѧ́ть, во́ньже а҆́ще  де́нь призовꙋ́ тѧ: сѐ, позна́хъ, ꙗ҆́кѡ бг҃ъ мо́й є҆сѝ  ты̀. 
Ѡ҆ бз҃ѣ похвалю̀ глаго́лъ, ѡ҆ гдⷭ҇ѣ похвалю̀ сло́во. 
На бг҃а оу҆пова́хъ, не оу҆бою́сѧ: что̀ сотвори́тъ  мнѣ̀ человѣ́къ; 
Во мнѣ̀, бж҃е, моли́твы, ꙗ҆̀же возда́мъ хвалы̀  твоеѧ̀: 
Ꙗ҆́кѡ и҆зба́вилъ є҆сѝ дꙋ́шꙋ мою̀ ѿ сме́рти,  ѻ҆́чи моѝ ѿ сле́зъ и҆ но́зѣ моѝ ѿ поползнове́нїѧ:  бл҃гоꙋгождꙋ̀ пред̾ гдⷭ҇емъ во свѣ́тѣ живы́хъ. 
Ѱало́мъ н҃ѕ. 
Поми́лꙋй мѧ̀, бж҃е, поми́лꙋй мѧ̀: ꙗ҆́кѡ на тѧ̀  оу҆пова̀ дꙋша̀ моѧ̀, и҆ на сѣ́нь крилꙋ̑ твоє́ю надѣ́юсѧ,  до́ндеже пре́йдетъ беззако́нїе. 
Воззовꙋ̀ къ бг҃ꙋ вы́шнемꙋ, бг҃ꙋ бл҃годѣ́ѧвшемꙋ мнѣ̀. 
Посла̀ съ нб҃сѐ и҆ сп҃се́ мѧ, дадѐ въ поноше́нїе  попира́ющыѧ мѧ̀: посла̀ бг҃ъ млⷭ҇ть свою̀ и҆ и҆́стинꙋ свою̀, 
И҆ и҆зба́ви дꙋ́шꙋ мою̀ ѿ среды̀ скѵ́мнѡвъ. Поспа́хъ  смꙋще́нъ: сы́нове человѣ́честїи, зꙋ́бы и҆́хъ ѻ҆рꙋ̑жїѧ и҆  стрѣ́лы, и҆ ѧ҆зы́къ и҆́хъ ме́чь ѻ҆́стръ. 
Вознеси́сѧ на нб҃са̀, бж҃е, и҆ по все́й землѝ сла́ва  твоѧ̀. 
Сѣ́ть оу҆гото́ваша нога́мъ мои̑мъ, и҆ слѧко́ша дꙋ́шꙋ  мою̀: и҆скопа́ша пред̾ лице́мъ мои́мъ ꙗ҆́мꙋ, и҆ впадо́ша  въ ню̀. 
ото́во се́рдце моѐ, бж҃е, гото́во се́рдце моѐ:  воспою̀ и҆ пою̀ во сла́вѣ мое́й. 
Воста́ни, сла́ва моѧ̀, воста́ни, ѱалти́рю и҆ гꙋ́сли:  воста́нꙋ ра́нѡ. 
И҆сповѣ́мсѧ тебѣ̀ въ лю́дехъ, гдⷭ҇и, воспою̀ тебѣ̀  во ꙗ҆зы́цѣхъ: 
Ꙗ҆́кѡ возвели́чисѧ до нб҃съ млⷭ҇ть твоѧ̀ и҆ да́же до  ѻ҆́блакъ и҆́стина твоѧ̀. 
Вознеси́сѧ на нб҃са̀, бж҃е, и҆ по все́й землѝ сла́ва  твоѧ̀. 
Ѱало́мъ ѯ҃ѳ. 
Бж҃е, въ по́мощь мою̀ вонмѝ: гдⷭ҇и, помощи́ ми  потщи́сѧ. 
Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ мою̀, да  возвратѧ́тсѧ вспѧ́ть и҆ постыдѧ́тсѧ хотѧ́щїи мѝ ѕла̑ѧ: 
Да возратѧ́тсѧ а҆́бїе стыдѧ́щесѧ глаго́лющїи мѝ:  бла́гоже, бла́гоже. 
Да возра́дꙋютсѧ и҆ возвеселѧ́тсѧ ѡ҆ тебѣ̀ всѝ  и҆́щꙋщїи тебѐ, бж҃е: и҆ да глаго́лютъ вы́нꙋ, да  возвели́читсѧ гдⷭ҇ь, лю́бѧщїи сп҃се́нїе твоѐ. 
А҆́зъ же ни́щъ є҆́смь и҆ оу҆бо́гъ, бж҃е, помози́ ми:  помо́щникъ мо́й и҆ и҆зба́витель мо́й є҆сѝ ты̀, гдⷭ҇и, не  закоснѝ. 
Сла́ва, и҆ ны́нѣ: 
Трист҃о́е. Покло́ны г҃. 
Прест҃а́ѧ трⷪ҇це: Ѻ҆́ч҃е на́шъ: 
Та́же тропарѝ сїѧ̑:  
Спасѝ, гдⷭ҇и, лю́ди твоѧ̑, и҆ благословѝ достоѧ́нїе твоѐ, побѣ̑ды правосла́внымъ хрⷭ҇тїа́нѡмъ на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.  
Сла́ва: 
Болѣ́зньми ст҃ы́хъ, и҆́миже ѡ҆ тебѣ̀ пострада́ша, оу҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ, чл҃вѣколю́бче, мо́лимсѧ. 
И҆ ны́нѣ: 
Мл҃твами гдⷭ҇и всѣ́хъ ст҃ы́хъ, и҆ бцⷣы, тво́й ми́ръ да́ждь на́мъ, и҆ поми́лꙋй на́съ, ꙗ҆́кѡ є҆ди́нъ ще́дръ. 
Гдⷭ҇и поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ возгла́съ: Мл҃твами ст҃ы́хъ ѻ҆тє́цъ на́шихъ, гдⷭ҇и  і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
И҆ твори́мъ трѝ  вели̑кїѧ покло́ны, глаго́люще предпи́саннꙋю мл҃твꙋ: 
Гдⷭ҇и и҆ влⷣко живота̀ моегѡ̀: 
Та́же мл҃твꙋ вели́кагѡ васі́лїа: 
Бж҃е и҆ гдⷭ҇и си́лъ, и҆ всеѧ̀ тва́ри содѣ́телю,  и҆́же за млⷭ҇рдїе безприкла́дныѧ млⷭ҇ти твоеѧ̀,  є҆диноро́днаго сн҃а твоего̀, гдⷭ҇а на́шего і҆и҃са хрⷭ҇та̀, низпосла́вый на сп҃се́нїе ро́да на́шегѡ, и҆  чⷭ҇тны́мъ є҆гѡ̀ крⷭ҇то́мъ рꙋкописа́нїе грѣ̑хъ на́шихъ  растерза́вый, и҆ побѣди́вый тѣ́мъ нача̑ла и҆ вла̑сти тьмы̀: са́мъ влⷣко чл҃вѣколю́бче, прїимѝ и҆ на́съ грѣ́шныхъ бл҃года́рствєнныѧ сїѧ̑ и҆ молє́бныѧ мл҃твы,  и҆ и҆зба́ви на́съ ѿ всѧ́кагѡ всегꙋби́тельнагѡ и҆  мра́чнагѡ прегрѣше́нїѧ, и҆ всѣ́хъ ѡ҆ѕло́бити на́съ и҆́щꙋщихъ, ви́димыхъ и҆ неви́димыхъ вра̑гъ. пригвоздѝ стра́хꙋ твоемꙋ̀ плѡ́ти на́шѧ, и҆ не оу҆клонѝ  серде́цъ на́шихъ въ словеса̀ и҆лѝ помышлє́нїѧ  лꙋка́вствїѧ: но любо́вїю твое́ю оу҆ѧзвѝ дꙋ́шы на́шѧ, да  къ тебѣ̀ всегда̀ взира́юще, и҆ є҆́же ѿ тебѐ свѣ́томъ наставлѧ́еми, тебѐ непристꙋ́пнаго и҆  присносꙋ́щнаго зрѧ́ще свѣ́та, непреста́нное тебѣ̀  и҆сповѣ́данїе и҆ бл҃годаре́нїе возсыла́емъ, безнача́льномꙋ ѻ҆ц҃ꙋ̀ со є҆диноро́днымъ твои́мъ сн҃омъ,  и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
И҆ а҆́ще оу҆́бѡ Бг҃ъ гдⷭ҇ь пѣ́то є҆́сть, и҆зъѡбрази́тєльнаѧ глаго́лемъ здѣ̀.
А҆́ще же а҆ллилꙋ́їа, глаго́ли ѧ҆̀ по девѧ́томъ часѣ̀.
А҆ девѧ́твый ча́съ по шесто́мъ начина́етсѧ си́це:
Ст҃ы́й бж҃е: По  Ѻ҆́ч҃е на́шъ: Гдⷭ҇и поми́лꙋй, в҃і.Сла́ва, и҆ ны́нѣ: Прїиди́те, поклони́мсѧ: три́жды: И҆ ѱалмы̀, и҆ прѡ́чаѧ. 


(с. 110) 
[[13]]Нача́ло и҆з̾ѡбрази́тельныхъ глаго́ли си́це: 
Бл҃гословѝ дꙋшѐ моѧ̀ гдⷭ҇а,  бл҃гослове́нъ є҆сѝ гдⷭ҇и. Бл҃гословѝ дꙋшѐ моѧ̀ гдⷭ҇а,  и҆ всѧ̑ внꙋ́трєннѧѧ моѧ̑, и҆́мѧ ст҃о́е є҆гѡ̀.  Бл҃гословѝ дꙋшѐ моѧ̀ гдⷭ҇а, и҆ не забыва́й всѣ́хъ  воздаѧ́нїй є҆гѡ̀: Ѡ҆чища́ющаго всѧ̑ беззакѡ́нїѧ твоѧ̑,  и҆сцѣлѧ́ющаго всѧ̑ недꙋ́ги твоѧ̑: И҆збавлѧ́ющаго ѿ  и҆стлѣ́нїѧ живо́тъ тво́й, вѣнча́ющаго тѧ̀ ми́лостїю и҆  щедро́тами: И҆сполнѧ́ющаго во бл҃ги́хъ жела́нїе твоѐ:  ѡ҆бнови́тсѧ ꙗ҆́кѡ ѻ҆́рлѧ ю҆́ность твоѧ̀. Творѧ́й  ми́лѡстыни гдⷭ҇ь, и҆ сꙋдьбꙋ̀ всѣ̑мъ ѡ҆би̑димымъ. Сказа̀  пꙋти̑ своѧ̑ мѡѷсе́ови, сыновѡ́мъ і҆и҃лєвымъ хотѣ̑нїѧ  своѧ̑. Ще́дръ (с. 111) и҆ млⷭ҇тивъ гдⷭ҇ь,  долготерпѣли́въ и҆ многомлⷭ҇тивъ. Не до конца̀  прогнѣ́ваетсѧ, нижѐ во вѣ́къ враждꙋ́етъ. Не по  беззако́нїємъ на́шымъ сотвори́лъ є҆́сть на́мъ, нижѐ по  грѣхѡ́мъ на́шымъ возда́лъ є҆́сть на́мъ. Ꙗ҆́кѡ по  высотѣ̀ нбⷭ҇нѣй ѿ землѝ, оу҆тверди́лъ є҆́сть гдⷭ҇ь  млⷭ҇ть свою̀ на боѧ́щихсѧ є҆гѡ̀. Є҆ли́кѡ ѿстоѧ́тъ  восто́цы ѿ за̑падъ, оу҆да́лилъ є҆́сть ѿ на́съ  беззакѡ́нїѧ на̑ша. Ꙗ҆́коже ще́дритъ ѻ҆те́цъ сы́ны,  оу҆ще́дри гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀  созда́нїе на́ше, помѧнꙋ̀, ꙗ҆́кѡ пе́рсть є҆смы̀:  Человѣ́къ, ꙗ҆́кѡ трава̀ дні́е є҆гѡ̀, ꙗ҆́кѡ цвѣ́тъ  се́льный та́кѡ ѡ҆цвѣте́тъ. Ꙗ҆́кѡ дꙋ́хъ про́йде въ  не́мъ, и҆ не бꙋ́детъ, и҆ не позна́етъ ктомꙋ̀ мѣ́ста  своегѡ̀. Млⷭ҇ть же гдⷭ҇нѧ ѿ вѣ́ка и҆ до вѣ́ка на  боѧ́щихсѧ є҆гѡ̀, и҆ пра́вда є҆гѡ̀ на (с. 112) сынѣ́хъ  сынѡ́въ хранѧ́щихъ завѣ́тъ є҆гѡ̀, и҆ по́мнѧщихъ  за́пѡвѣди є҆гѡ̀ твори́ти ѧ҆̀. Гдⷭ҇ь на нб҃сѝ  оу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми  ѡ҆блада́етъ. Бл҃гослови́те гдⷭ҇а всѝ а҆́гг҃ли є҆гѡ̀,  си́льнїи крѣ́постїю, творѧ́щїи сло́во є҆гѡ̀,  оу҆слы́шати гла́съ слове́съ є҆гѡ̀. Бл҃гослови́те гдⷭ҇а  всѧ̑ си̑лы є҆гѡ̀, слꙋги̑ є҆гѡ̀, творѧ́щїи во́лю є҆гѡ̀.  Бл҃гослови́те гдⷭ҇а всѧ̑ дѣла̀ є҆гѡ̀, на всѧ́комъ  мѣ́стѣ влⷣчества є҆гѡ̀. 
Сла́ва, пе́рвый ли́къ вы́шшимъ гла́сомъ. И҆ ны́нѣ,  вторы́й ли́къ. 
Па́ки пе́рвый ли́къ: 
Бл҃гословѝ дꙋшѐ моѧ̀ гдⷭ҇а, и҆ всѧ̑ внꙋ́трєннѧѧ  моѧ̑, и҆́мѧ ст҃о́е є҆гѡ̀. 
Бл҃гослове́нъ є҆сѝ гдⷭ҇и. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
Хвалѝ Ѱ. рм҃є дꙋшѐ моѧ̀ гдⷭ҇а. Восхвалю̀  гдⷭ҇а въ животѣ̀ мое́мъ, пою̀ бг҃ꙋ (с. 113) моемꙋ̀,  до́ндеже є҆́смь. Не надѣ́йтесѧ на кнѧ́зи, на сы́ны  человѣ́чєскїѧ, въ ни́хже нѣ́сть спасе́нїѧ. И҆зы́детъ  дꙋ́хъ є҆гѡ̀, и҆ возврати́тсѧ въ зе́млю свою̀: въ то́й  де́нь поги́бнꙋтъ всѧ̑ помышлє́нїѧ є҆гѡ̀. Бл҃же́нъ,  є҆мꙋ́же бг҃ъ і҆а́кѡвль помо́щникъ є҆гѡ̀, оу҆пова́нїе  є҆гѡ̀ на гдⷭ҇а бг҃а своего̀: Сотво́ршаго нб҃о и҆ зе́млю,  мо́ре, и҆ всѧ̑ ꙗ҆̀же въ ни́хъ: Хранѧ́щаго и҆́стинꙋ въ  вѣ́къ, творѧ́щаго сꙋ́дъ ѡ҆би̑димымъ, даю́щаго пи́щꙋ  а҆́лчꙋщымъ. Гдⷭ҇ь рѣши́тъ ѡ҆кова̑нныѧ, гдⷭ҇ь  оу҆мꙋдрѧ́етъ слѣпцы̀, гдⷭ҇ь возво́дитъ низве́ржєнныѧ,  гдⷭ҇ь лю́битъ пра́ведники. Гдⷭ҇ь храни́тъ прише́льцы,  си́ра и҆ вдовꙋ̀ прїи́метъ, и҆ пꙋ́ть грѣ́шныхъ погꙋби́тъ.  Воцр҃и́тсѧ гдⷭ҇ь во вѣ́къ, бг҃ъ тво́й сїѡ́не, въ ро́дъ  и҆ ро́дъ. 
И҆ ны́нѣ: 
Є҆диноро́дный сн҃е, и҆ сло́ве бж҃їй, (с. 114)  безсме́ртенъ сы́й, и҆ и҆зво́ливый сп҃се́нїѧ на́шегѡ ра́ди  воплоти́тисѧ ѿ ст҃ы́ѧ бцⷣы, и҆ приснодв҃ы мр҃і́и,  непрело́жнѡ вочл҃вѣ́чивыйсѧ: распны́йсѧ же хрⷭ҇тѐ бж҃е,  сме́ртїю сме́рть попра́вый, є҆ди́нъ сы́й ст҃ы́ѧ трⷪ҇цы,  спрославлѧ́емый ѻ҆ц҃ꙋ̀ и҆ ст҃о́мꙋ дх҃ꙋ, сп҃сѝ на́съ. 
Подоба́етъ вѣ́дати, ꙗ҆́кѡ въ вели́кꙋю м҃-цꙋ не  глаго́лемъ и҆з̾ѡбрази́тєльныѧ ѱалмы̀. Но по мл҃твѣ  ꙗ҆́же: 
Влⷣко гдⷭ҇и і҆и҃се хрⷭ҇тѐ, бж҃е на́шъ:  начина́етъ оу҆чине́нный ли́къ си́це: 
Помѧнѝ на́съ, гдⷭ҇и: со сладкопѣ́нїемъ, во  гла́съ и҃. И҆ а҆́бїе: 
Бл҃же́ни ни́щїи дх҃омъ: По концѣ́ же стїхѡ́въ,  соедини́вшымсѧ двꙋ́мъ ликѡ́мъ, глаго́лютъ си́це:  Помѧнѝ на́съ, гдⷭ҇и:  
Возгла́снѡ: 
Во црⷭ҇твїи твое́мъ помѧнѝ на́съ, гдⷭ҇и, є҆гда̀  прїи́деши во црⷭ҇твїи твое́мъ. (с. 115) 
Бл҃же́ни ни́щїи дꙋ́хомъ, ꙗ҆́кѡ тѣ́хъ є҆́сть  црⷭ҇тво нбⷭ҇ное. 
Бл҃же́ни пла́чꙋщїи, ꙗ҆́кѡ ті́и оу҆тѣ́шатсѧ. 
Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю. 
Бл҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ  ті́и насы́тѧтсѧ. 
Бл҃же́ни млⷭ҇тивїи, ꙗ҆́кѡ ті́и поми́ловани  бꙋ́дꙋтъ. 
Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Бл҃же́ни миротво́рцы, ꙗ҆́кѡ ті́и сы́нове бж҃їи  нарекꙋ́тсѧ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀  лжꙋ́ще менѐ ра́ди. (с. 116) 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
И҆ а҆́ще оу҆́бѡ є҆́сть четыредесѧ́тница,  соединѧ́єма ѻ҆́ба ли̑ка пою́тъ со сладкопѣ́нїемъ:  Помѧнѝ на́съ, гдⷭ҇и: И҆ покло́нъ є҆ди́нъ на  є҆ди́но ко́еждо. А҆́ще же нѝ, ско́рѡ. Сла́ва, и҆  ны́нѣ: 
Помѧнѝ на́съ гдⷭ҇и, є҆гда̀ прїи́деши во црⷭ҇твїи  твое́мъ. 
Помѧнѝ на́съ влⷣко, є҆гда̀ прїи́деши во  црⷭ҇твїи твое́мъ. 
Помѧнѝ на́съ ст҃ы́й, є҆гда̀ прїи́деши во  црⷭ҇твїи твое́мъ. 
Ли́къ нбⷭ҇ный пое́тъ тѧ̀, и҆ глаго́летъ: ст҃ъ,  ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀  сла́вы твоеѧ̀. 
Сті́хъ: 
Пристꙋпи́те къ немꙋ̀ и҆ просвѣти́тесѧ, и҆ ли́ца  ва̑ша не постыдѧ́тсѧ. 
Ли́къ нбⷭ҇ный пое́тъ тѧ̀, и҆ глаго́летъ: (с. 117)  ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀  сла́вы твоеѧ̀. 
Сла́ва: 
Ли́къ ст҃ы́хъ а҆́гг҃лъ и҆ а҆рха̑гг҃лъ, со всѣ́ми  нбⷭ҇ными си́лами пое́тъ тѧ̀, и҆ глаго́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ: и҆спо́лнь нб҃о и҆ землѧ̀ сла́вы  твоеѧ̀. 
И҆ ны́нѣ: 
[а҃] Вѣ́рꙋю во є҆ди́наго бг҃а ѻ҆ц҃а̀  вседержи́телѧ, творца̀ нб҃ꙋ и҆ землѝ, ви̑димымъ же  всѣ̑мъ и҆ неви̑димымъ. [в҃] И҆ во є҆ди́наго гдⷭ҇а  і҆и҃са хрⷭ҇та̀, сн҃а бж҃їѧ, є҆диноро́днаго, и҆́же ѿ  ѻ҆ц҃а̀ рожде́ннаго пре́жде всѣ́хъ вѣ̑къ. свѣ́та ѿ  свѣ́та, бг҃а и҆́стинна, ѿ бг҃а и҆́стинна, рожде́нна,  не сотворе́нна, є҆диносꙋ́щна ѻ҆ц҃ꙋ̀, и҆́мже всѧ̑ бы́ша.  [г҃] На́съ ра́ди человѣ̑къ, и҆ на́шегѡ ра́ди  сп҃се́нїѧ сше́дшаго съ нб҃съ, и҆ воплоти́вшагосѧ ѿ дх҃а  ст҃а и҆ мр҃і́и дв҃ы, и҆ вочеловѣ́чшасѧ. (с. 118)  [д҃] Распѧ́таго же за ны̀ при понті́йстѣмъ пїла́тѣ,  и҆ страда́вша, и҆ погребе́на. [є҃] И҆ воскре́сшаго  въ тре́тїй де́нь, по писа́нїємъ. [ѕ҃] И҆ возше́дшаго  на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. [з҃] И҆  па́ки грѧдꙋ́щаго со сла́вою сꙋди́ти живы̑мъ и҆  мє́ртвымъ, є҆гѡ́же црⷭ҇твїю не бꙋ́детъ конца̀. 
Втора́гѡ собо́ра: 
[и҃] И҆ въ дх҃а ст҃а́го, гдⷭ҇а животворѧ́щаго,  и҆́же ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆  сн҃омъ спокланѧ́ема и҆ ссла́вима, глаго́лавшаго  прⷪ҇ро́ки. [ѳ҃] Во є҆ди́нꙋ ст҃ꙋ́ю, собо́рнꙋю и҆  а҆пⷭ҇льскꙋю цр҃ковь. [і҃] И҆сповѣ́дꙋю є҆ди́но  кр҃ще́нїе, во ѡ҆ставле́нїе грѣхѡ́въ. [а҃і]Ча́ю  воскрⷭ҇нїѧ ме́ртвыхъ: [в҃і] И҆ жи́зни бꙋ́дꙋщагѡ  вѣ́ка, а҆ми́нь. 
Ѡ҆сла́би, ѡ҆ста́ви, простѝ бж҃е прегрѣшє́нїѧ  на̑ша, вѡ́льнаѧ и҆ невѡ́льнаѧ, (с. 119) ꙗ҆̀же въ сло́вѣ  и҆ въ дѣ́лѣ, ꙗ҆̀же въ вѣ́дѣнїи и҆ не въ вѣ́дѣнїи,  ꙗ҆̀же во днѝ и҆ въ нощѝ, ꙗ҆̀же во оу҆мѣ̀ и҆ въ  помышле́нїи: всѧ̑ на́мъ простѝ, ꙗ҆́кѡ бл҃гъ и҆  чл҃вѣколю́бецъ. 
Ѻ҆́ч҃е на́шъ: 
И҆ а҆́ще оу҆́бѡ є҆́сть влⷣчнїй пра́здникъ  глаго́лемъ є҆гѡ̀ конда́къ. 
А҆́ще же прилꙋчи́тсѧ и҆ ст҃а́гѡ пра́зднꙋемагѡ въ  не́мъ, глаго́летсѧ пе́рвѣе ст҃а́гѡ. Сла́ва, и҆ ны́нѣ,  пра́здника. А҆́ще же а҆ллилꙋ́їа пѣ́то, и҆лѝ нѣ́сть  влⷣчнїй пра́здникъ, нижѐ ст҃а́гѡ пра́зднꙋемагѡ,  глаго́ли пе́рвѣе преѡбраже́нїѧ, та́же днѐ и҆ хра́ма:  А҆́ще же є҆́сть хра́мъ гдⷭ҇скїй, глаго́ли пе́рвѣе  хра́ма, та́же днѐ и҆ ст҃а́гѡ рѧдова́гѡ. 
Сла́ва: Со ст҃ы́ми оу҆поко́й: 
И҆ ны́нѣ: Предста́тельство хрⷭ҇тїа́нъ: и҆лѝ  хра́ма бцⷣы: (с. 120) 
Въ понедѣ́льникъ, безпло́тныхъ, та́кожде во  вто́рникъ прⷣте́чи, и҆ по чи́нꙋ. 
Преѡбраже́нїѧ: 
На горѣ̀ преѡбрази́лсѧ є҆сѝ, и҆ ꙗ҆́коже  вмѣща́хꙋ оу҆ч҃нцы̀ твоѝ, сла́вꙋ твою̀ хрⷭ҇тѐ бж҃е  ви́дѣша: да є҆гда́ тѧ оу҆́зрѧтъ распина́ема,  страда́нїе оу҆́бѡ оу҆разꙋмѣ́ютъ во́льное, мі́рови же  проповѣ́дѧтъ: ꙗ҆́кѡ ты̀ є҆сѝ вои́стиннꙋ ѻ҆́ч҃ее  сїѧ́нїе. 
Въ понедѣ́льникъ конда́къ безпло́тныхъ, гла́съ  в҃: 
А҆рхїстрати́зи бж҃їи, слꙋжи́телїе бж҃е́ственныѧ  сла́вы, а҆́гг҃лѡвъ нача̑льницы и҆ человѣ́кѡвъ  наста̑вницы, поле́зное на́мъ проси́те, и҆ ве́лїю млⷭ҇ть,  ꙗ҆́кѡ безпло́тныхъ а҆рхїстрати́зи. 
Во вто́рникъ прⷣте́чи конда́къ, гла́съ в҃.  Подо́бенъ: Вы́шнихъ и҆щѧ̀: 
Прⷪ҇ро́че бж҃їй, и҆ прⷣте́че бл҃года́ти, (с. 121)  главꙋ̀ твою̀ ꙗ҆́кѡ ши́покъ сщ҃е́ннѣйшїй ѿ землѝ  ѡ҆брѣ́тше, и҆сцѣлє́нїѧ всегда̀ прїе́млемъ: и҆́бо  па́ки, ꙗ҆́коже пре́жде въ мі́рѣ, проповѣ́дꙋеши  покаѧ́нїе. 
Въ сре́дꙋ и҆ пѧто́къ, гла́съ д҃: 
Вознесы́йсѧ на крⷭ҇тъ во́лею, тезоимени́томꙋ  твоемꙋ̀ но́вомꙋ жи́тельствꙋ щедрѡ́ты твоѧ̑ да́рꙋй,  хрⷭ҇тѐ бж҃е: возвеселѝ на́съ си́лою твое́ю, побѣ̑ды  даѧ̀ на́мъ на сопоста́ты, посо́бїе и҆мꙋ́щымъ твоѐ  ѻ҆рꙋ́жїе ми́ра, непобѣди́мꙋю побѣ́дꙋ. 
Въ четверто́къ ст҃ы́хъ а҆пⷭ҇лѡвъ, гла́съ в҃: 
Твє́рдыѧ и҆ бг҃овѣща̑нныѧ проповѣ́датели,  ве́рхъ оу҆чени̑къ твои́хъ гдⷭ҇и, прїѧ́лъ є҆сѝ въ  наслажде́нїе бл҃ги́хъ твои́хъ и҆ поко́й, болѣ̑зни бо  ѻ҆́нѣхъ (с. 122) и҆ сме́рть прїѧ́лъ є҆сѝ, па́че  всѧ́кагѡ всепло́дїѧ, є҆ди́не свѣ́дый сердє́чнаѧ. 
Въ то́йже де́нь ст҃а́гѡ нїкола́а, гла́съ г҃: 
Въ мѵ́рѣхъ ст҃е сщ҃еннодѣ́йствитель показа́лсѧ  є҆сѝ: хрⷭ҇то́во бо, прпⷣбне, є҆ѵⷢ҇лїе и҆спо́лнивъ,  положи́лъ є҆сѝ дꙋ́шꙋ твою̀ ѡ҆ лю́дехъ твои́хъ и҆ сп҃слъ  є҆сѝ непови̑нныѧ ѿ сме́рти. сегѡ̀ ра́ди ѡ҆свѧти́лсѧ  є҆сѝ, ꙗ҆́кѡ вели́кїй таи́нникъ бж҃їѧ бл҃года́ти. 
Въ сꙋббѡ́тꙋ, є҆гда̀ глаго́лемъ, Сла́ва: Со  ст҃ы́ми: И҆ ны́нѣ, настоѧ́щїй мч҃нченъ, гла́съ и҃: 
Ꙗ҆́кѡ нача́тки є҆стества̀ насади́телю тва́ри,  вселе́ннаѧ прино́ситъ тѝ гдⷭ҇и, бг҃онѡ́сныѧ мч҃нки:  тѣ́хъ мл҃твами въ ми́рѣ глꙋбо́цѣ цр҃ковь твою̀, (с.  123)жи́тельство твоѐ, бцⷣею соблюдѝ, многомлⷭ҇тиве. 
Сїе́ же глаго́летсѧ на кі́йждо де́нь, кромѣ̀  сꙋббѡ́ты: 
Предста́тельство хрⷭ҇тїа́нъ непосты́дное,  хода́тайство ко творцꙋ̀ непрело́жное, не пре́зри  грѣ́шныхъ моле́нїй гла́сы: но предварѝ ꙗ҆́кѡ бл҃га́ѧ  на по́мощь на́съ, вѣ́рнѡ зовꙋ́щихъ тѝ: оу҆скорѝ на  мл҃твꙋ, и҆ потщи́сѧ на оу҆моле́нїе, предста́тельствꙋющи  при́снѡ бцⷣе, чтꙋ́щихъ тѧ̀. 
И҆ а҆́ще є҆́сть четыредесѧ́тница: 
Гдⷭ҇и поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: Бж҃е, оу҆ще́дри ны̀: 
И҆ и҆з̾ѡбражє́нныѧ покло́ны ѕ҃і, съ мл҃твою  ст҃а́гѡ є҆фре́ма. И҆ по є҆́же (с. 124) воста́ти  на́мъ, начина́етъ предстоѧ́тель вече́рню: Прїиди́те,  поклони́мсѧ: три́жды. И҆ предначина́тельный ѱало́мъ:  Бл҃гословѝ дꙋшѐ моѧ̀ гдⷭ҇а: 
А҆́ще же нѣ́сть м҃-ца, по кондака́хъ: 
Гдⷭ҇и поми́лꙋй, в҃і. И҆ мл҃твꙋ: 
Всест҃а́ѧ трⷪ҇це, є҆диносꙋ́щнаѧ держа́во,  нераздѣ́льное црⷭ҇тво, всѣ́хъ бл҃ги́хъ вина̀,  бл҃говоли́ же и҆ ѡ҆ мнѣ̀ грѣ́шнѣмъ, оу҆твердѝ,  вразꙋмѝ се́рдце моѐ, и҆ всю̀ мою̀ ѿимѝ скве́рнꙋ.  просвѣтѝ мою̀ мы́сль, да вы́нꙋ сла́влю, пою̀ и҆  покланѧ́юсѧ, и҆ глаго́лю: є҆ди́нъ ст҃ъ, є҆ди́нъ гдⷭ҇ь,  і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь. 
А҆́ще же лїтꙋргі́а, глаго́лемъ: А҆ми́нь. 
Да и҆спо́лнѧтсѧ оу҆ста̀ на̑ша хвале́нїѧ твоегѡ̀  гдⷭ҇и, ꙗ҆́кѡ да пое́мъ сла́вꙋ твою̀: ꙗ҆́кѡ сподо́билъ  є҆сѝ на́съ причасти́тисѧ ст҃ы̑мъ твои̑мъ  бж҃е́ствєннымъ, безсмє́ртнымъ и҆ животворѧ́щымъ (с.  125) та́йнамъ, соблюдѝ на́съ во твое́й ст҃ы́ни, ве́сь  де́нь поꙋча́тисѧ пра́вдѣ твое́й: а҆ллилꙋ́їа, а҆ллилꙋ́їа,  а҆ллилꙋ́їа. 
Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до  вѣ́ка. Три́жды. 
Сла́ва, и҆ ны́нѣ: 
Бл҃гословлю̀ гдⷭ҇а на всѧ́кое вре́мѧ, вы́нꙋ хвала̀  є҆гѡ̀ во оу҆стѣ́хъ мои́хъ. Ѡ҆ гдⷭ҇ѣ похва́литсѧ дꙋша̀  моѧ̀, да оу҆слы́шатъ кро́тцыи, и҆ возвеселѧ́тсѧ.  Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀  вкꙋ́пѣ. Взыска́хъ гдⷭ҇а, и҆ оу҆слы́ша мѧ̀, и҆ ѿ  всѣ́хъ скорбе́й мои́хъ и҆зба́ви мѧ̀. Пристꙋпи́те къ  немꙋ̀, и҆ просвѣти́тесѧ, и҆ ли́ца ва̑ша не постыдѧ́тсѧ.  Се́й ни́щїй воззва̀, и҆ гдⷭ҇ь оу҆слы́ша и҆̀, и҆ ѿ  всѣ́хъ скорбе́й є҆гѡ̀ сп҃сѐ и҆̀. Ѡ҆полчи́тсѧ а҆́гг҃лъ  гдⷭ҇нь ѻ҆́крестъ боѧ́щихсѧ є҆гѡ̀, и҆ и҆зба́витъ и҆̀хъ.  Вкꙋси́те и҆ ви́дите, ꙗ҆́кѡ (с. 126) бл҃гъ гдⷭ҇ь:  бл҃же́нъ мꙋ́жъ, и҆́же оу҆пова́етъ на́нь. Бо́йтесѧ гдⷭ҇а  всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ  є҆гѡ̀. Бога́тїи ѡ҆бнища́ша и҆ взалка́ша, взыска́ющїи же  гдⷭ҇а не лиша́тсѧ всѧ́кагѡ бл҃га. Прїиди́те ча̑да,  послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. Кто́  є҆сть человѣ́къ, хотѧ́й живо́тъ, любѧ́й дни̑ ви́дѣти  бл҃ги; Оу҆держѝ ѧ҆зы́къ тво́й ѿ ѕла̀, и҆ оу҆стнѣ̀  твоѝ є҆́же не глаго́лати льстѝ. Оу҆клони́сѧ ѿ ѕла̀,  и҆ сотворѝ бл҃го: взыщѝ ми́ра и҆ поженѝ и҆̀. Ѻ҆́чи  гдⷭ҇ни на пра́вєдныѧ, и҆ оу҆́ши є҆гѡ̀ въ мл҃твꙋ и҆́хъ:  Лице́ же гдⷭ҇не на творѧ́щыѧ ѕла̑ѧ, є҆́же потреби́ти ѿ  землѝ па́мѧть и҆́хъ. Воззва́ша пра́веднїи, и҆ гдⷭ҇ь  оу҆слы́ша и҆́хъ, и҆ ѿ всѣ́хъ скорбе́й и҆́хъ и҆зба́ви  и҆̀хъ. Бли́зъ гдⷭ҇ь сокрꙋше́нныхъ се́рдцемъ, и҆  смирє́нныѧ дꙋ́хомъ сп҃се́тъ. Мнѡ́ги (с. 127) скѡ́рби  пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.  Храни́тъ гдⷭ҇ь всѧ̑ кѡ́сти и҆́хъ, ни є҆ди́на ѿ ни́хъ  сокрꙋши́тсѧ. Сме́рть грѣ́шникѡвъ люта̀, и҆ ненави́дѧщїи  пра́веднаго прегрѣша́тъ. И҆зба́витъ гдⷭ҇ь дꙋ́шы ра̑бъ  свои́хъ, и҆ не прегрѣша́тъ всѝ оу҆пова́ющїи на него̀. 
Сла́ва, и҆ ны́нѣ: и҆ быва́етъ ѿпꙋ́стъ. 


(с. 128) 
[[14]]Чи́нъ ѡ҆ панагі́и, 
быва́емый во ѻ҆би́телехъ по всѧ̑ дни̑ 
По ѿпꙋ́стѣ бж҃е́ственныѧ лїтꙋргі́и, и҆схо́дитъ  настоѧ́тель, и҆ бра́тїи послѣ́дꙋющымъ по не́мъ два̀  два̀, и҆ глаго́лютъ ѱало́мъ рм҃д: Вознесꙋ́ тѧ, бж҃е  мо́й, цр҃ю̀ мо́й: И҆ конча́нꙋ бы́вшꙋ ѱалмꙋ̀,  глаго́лемъ мл҃твꙋ трапе́зы: Ѻ҆́ч҃е на́шъ: Сла́ва, и҆  ны́нѣ: Гдⷭ҇и поми́лꙋй, три́жды. Бл҃гословѝ. 
Настоѧ́тель и҆лѝ сщ҃е́нникъ, держа́й чредꙋ̀,  глаго́летъ: 
Хрⷭ҇тѐ бж҃е, бл҃гословѝ ꙗ҆́стїе и҆ питїѐ  рабѡ́мъ твои̑мъ, ꙗ҆́кѡ ст҃ъ є҆сѝ всегда̀, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. (с. 129) 
И҆ ча́сть, и҆лѝ просфора̀ и҆мꙋ́щаѧ возноше́на  бы́ти, влага́етсѧ въ панагїа́ръ, и҆ стои́тъ на  оу҆стро́еномъ мѣ́стѣ. И҆ по вкꙋше́нїи, творѧ́й  слꙋже́нїе глаго́летъ сті́хъ: 
Мл҃твами ст҃ы́хъ ѻ҆тє́цъ на́шихъ, гдⷭ҇и і҆и҃се  хрⷭ҇тѐ бж҃е на́шъ, поми́лꙋй на́съ. 
И҆ мы̀: А҆ми́нь. 
И҆ воста́вше глаго́лемъ: 
Бл҃гослове́нъ бг҃ъ, ми́лꙋѧй и҆ пита́ѧй на́съ ѿ  ю҆́ности на́шеѧ, даѧ́й пи́щꙋ всѧ́кой пло́ти: и҆спо́лни  ра́дости и҆ весе́лїѧ сердца̀ на̑ша, да всегда̀ всѧ́кое  дово́льство и҆мꙋ́ще, преиз̾ѡби́лꙋемъ во всѧ́кое дѣ́ло  бл҃го́е, во хрⷭ҇тѣ̀ і҆и҃сѣ гдⷭ҇ѣ на́шемъ: съ ни́мже  тебѣ̀ сла́ва подоба́етъ, держа́ва, че́сть и҆ поклоне́нїе  со ст҃ы́мъ дх҃омъ, во вѣ́ки, а҆ми́нь. 
Сла́ва тебѣ̀ гдⷭ҇и, сла́ва тебѣ̀ ст҃ы́й, сла́ва  тебѣ̀ цр҃ю̀, ꙗ҆́кѡ да́лъ є҆сѝ на́мъ (с. 130) бра̑шна  въ весе́лїе: и҆спо́лни на́съ и҆ дх҃а ст҃а́гѡ, да  ѡ҆брѧ́щемсѧ пред̾ тобо́ю бл҃гоꙋго́дни и҆ непосты́дни,  є҆гда̀ возда́си комꙋ́ждо по дѣлѡ́мъ є҆гѡ̀. 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. И҆  положи́въ покло́нъ, хотѧ́й возвы́сити прест҃ꙋ́ю,  глаго́летъ си́це: 
Бл҃гослови́те мѧ̀, ѻ҆тцы̀ свѧті́и, прости́те мѝ  грѣ́шномꙋ. 
И҆ мы̀: Бг҃ъ прости́тъ тѝ, и҆ поми́лꙋетъ тѧ̀. 
И҆ прїе́мъ ча́сть кра́йними пе́рсты рꙋ́къ,  возвыша́етъ ю҆̀ ма́лѡ над̾ ѡ҆́бразомъ ст҃ы́ѧ трⷪ҇цы,  глаго́лѧ велегла́снѡ: 
Вели́ко и҆́мѧ. 
Настоѧ́тель, и҆лѝ і҆ере́й чредны́й: 
Ст҃ы́ѧ трⷪ҇цы. 
И҆ преносѧ̀ над̾ ѡ҆́бразъ бцⷣы, крⷭ҇тови́днѡ  зна́менꙋетъ, глаго́лѧ: 
Прест҃а́ѧ бцⷣе, помога́й на́мъ. (с. 131) 
И҆ мы̀: 
Тоѧ̀ мл҃твами, бж҃е, поми́лꙋй, и҆ сп҃сѝ на́съ. 
И҆ глаго́лемъ: 
Бл҃жи́мъ тѧ̀ всѝ ро́ди бцⷣе дв҃о, въ тѧ́ бо  невмѣсти́мый хрⷭ҇то́съ бг҃ъ на́шъ вмѣсти́тисѧ  бл҃говолѝ. бл҃же́ни є҆смы̀ и҆ мы̀, предста́тельство тѧ̀  и҆мꙋ́ще: де́нь бо и҆ но́щь мо́лишисѧ ѡ҆ на́съ. тѣ́мъ  воспѣва́юще вопїе́мъ тѝ: ра́дꙋйсѧ бл҃года́тнаѧ, гдⷭ҇ь  съ тобо́ю. 
Та́же пое́мъ: 
Досто́йно є҆́сть, ꙗ҆́кѡ вои́стиннꙋ, бл҃жи́ти тѧ̀  бцⷣꙋ, приснобл҃же́ннꙋю и҆ пренепоро́чнꙋю, и҆ мт҃рь бг҃а  на́шегѡ. 
Чⷭ҇тнѣ́йшꙋю херꙋві̑мъ, и҆ сла́внѣйшꙋю без̾  сравне́нїѧ серафі̑мъ, без̾ и҆стлѣ́нїѧ бг҃а сло́ва  ро́ждшꙋю, сꙋ́щꙋю бцⷣꙋ тѧ̀ велича́емъ. (с. 132) 
И҆ по є҆́же причасти́тисѧ всѣ̑мъ, глаго́летъ  настоѧ́тель, и҆лѝ сщ҃е́нникъ: 
Во мнѡ́гїѧ мл҃твы пречⷭ҇тыѧ влⷣчцы на́шеѧ бцⷣы  и҆ приснодв҃ы мр҃і́и. 
И҆ мы̀: 
Тоѧ̀ мл҃твами, бж҃е, поми́лꙋй и҆ сп҃сѝ на́съ. 
Сщ҃е́нникъ: 
Млⷭ҇тивъ и҆ ще́дръ гдⷭ҇ь, пи́щꙋ дадѐ боѧ́щымсѧ  є҆гѡ̀, и҆ пра́вда є҆гѡ̀ пребыва́етъ въ вѣ́къ вѣ́ка. 
Та́же: 
Возвесели́хсѧ ѡ҆ ре́кшихъ мнѣ̀: въ до́мъ гдⷭ҇нь  по́йдемъ. Стоѧ́ще бѧ́хꙋ но́ги на́шѧ во дворѣ́хъ твои́хъ,  і҆ерⷭ҇ли́ме. І҆ерⷭ҇ли́мъ зи́ждемый ꙗ҆́кѡ гра́дъ,  є҆мꙋ́же прича́стїе є҆гѡ̀ вкꙋ́пѣ. Та́мѡ бо взыдо́ша  кѡлѣ́на, кѡлѣ́на гдⷭ҇нѧ, свидѣ́нїе і҆и҃лево,  и҆сповѣ́датисѧ и҆́мени гдⷭ҇ню. Ꙗ҆́кѡ та́мѡ сѣдо́ша (с.  133) престо́ли на сꙋ́дъ, престо́ли въ домꙋ̀ дв҃довѣ.  Вопроси́те же ꙗ҆̀же ѡ҆ ми́рѣ і҆ерⷭ҇ли́ма, и҆ ѻ҆би́лїе  лю́бѧщымъ тѧ̀. Бꙋ́ди же ми́ръ въ си́лѣ твое́й, и҆  ѻ҆би́лїе въ столпостѣна́хъ твои́хъ. Ра́ди бра́тїй  мои́хъ и҆ бли́жнихъ мои́хъ, глаго́лахъ оу҆́бѡ ми́ръ ѡ҆  тебѣ̀. До́мꙋ ра́ди гдⷭ҇а бг҃а на́шегѡ, взыска́хъ бл҃га̑ѧ  тебѣ̀. 
Трист҃о́е. Прест҃а́ѧ трⷪ҇це: По Ѻ҆́ч҃е  на́шъ: 
Бл҃годари́мъ тѧ̀, хрⷭ҇тѐ бж҃е на́шъ, ꙗ҆́кѡ  насы́тилъ є҆сѝ на́съ земны́хъ твои́хъ бла̑гъ, не лишѝ  на́съ и҆ нбⷭ҇нагѡ твоегѡ̀ црⷭ҇твїѧ: но ꙗ҆́кѡ посредѣ̀  оу҆ченикѡ́въ твои́хъ прише́лъ є҆сѝ сп҃се, ми́ръ даѧ̀  и҆̀мъ, прїидѝ и҆ къ на́мъ, и҆ сп҃сѝ на́съ. 
И҆ а҆́ще оу҆́бѡ є҆́сть влⷣчнїй пра́здникъ,  глаго́летсѧ, Сла́ва, и҆ ны́нѣ, конда́къ пра́здникꙋ.  А҆́ще же нѝ, сїѧ̑. (с. 134) 
Сла́ва: Бж҃е ѻ҆тє́цъ на́шихъ, творѧ́й при́снѡ съ  на́ми по твое́й кро́тости, не ѿста́ви млⷭ҇ть твою̀ ѿ  на́съ: но мл҃твами и҆́хъ въ ми́рѣ оу҆пра́ви живо́тъ. 
И҆ ны́нѣ: 
Мл҃твами гдⷭ҇и, всѣ́хъ ст҃ы́хъ и҆ бцⷣы, тво́й  ми́ръ да́ждь на́мъ, и҆ поми́лꙋй на́съ, ꙗ҆́кѡ є҆ди́нъ  ще́дръ. 
Гдⷭ҇и поми́лꙋй, три́жды. Бл҃гословѝ. 
Сщ҃е́нникъ глаго́летъ: 
Бл҃гослове́нъ бг҃ъ, ми́лꙋѧй и҆ пита́ѧй на́съ ѿ  свои́хъ бога́тыхъ дарѡ́въ, свое́ю бл҃года́тїю и҆  чл҃вѣколю́бїемъ, всегда̀, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 


(с. 135) 
[[15]]Ча́съ девѧ́тый 
По Бл҃гослове́нъ бг҃ъ на́шъ: 
Сла́ва тебѣ̀, бж҃е на́шъ, сла́ва тебѣ̀.  Цр҃ю̀ нбⷭ҇ный: Трист҃о́е. Прест҃а́ѧ трⷪ҇це:  Ѻ҆́ч҃е на́шъ. Возгла́съ: Ꙗ҆́кѡ твоѐ є҆́сть  црⷭ҇тво: Гдⷭ҇и поми́лꙋй, в҃і. 
Сла́ва, и҆ ны́нѣ: 
Прїиди́те, поклони́мсѧ: три́жды. 
Та́же ѱалмы̀: 
Ко́ль возлю́блєнна селє́нїѧ твоѧ̑, гдⷭ҇и си́лъ;  Жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни.  Се́рдце моѐ и҆ пло́ть моѧ̀ возра́довастасѧ ѡ҆ бз҃ѣ  жи́вѣ. И҆́бо пти́ца ѡ҆брѣ́те себѣ̀ хра́минꙋ, и҆  го́рлица гнѣздо̀ себѣ̀, и҆дѣ́же положи́тъ птенцы̀  своѧ̑: Ѻ҆лтарѝ твоѧ̑ гдⷭ҇и си́лъ, цр҃ю̀ мо́й и҆ бж҃е  мо́й. Бл҃же́ни живꙋ́щїи въ домꙋ̀ твое́мъ, (с. 136) въ  вѣ́ки вѣкѡ́въ восхва́лѧтъ тѧ̀. Бл҃же́нъ мꙋ́жъ, є҆мꙋ́же  є҆́сть застꙋпле́нїе є҆гѡ̀ оу҆ тебѐ, восхождє́нїѧ въ  се́рдцѣ свое́мъ положѝ. Во ю҆до́ль плаче́внꙋю, въ  мѣ́сто є҆́же положѝ: и҆́бо бл҃гослове́нїе да́стъ  законополага́ѧй. По́йдꙋтъ ѿ си́лы въ си́лꙋ, ꙗ҆ви́тсѧ  бг҃ъ богѡ́въ въ сїѡ́нѣ. Гдⷭ҇и бж҃е си́лъ, оу҆слы́ши  мл҃твꙋ мою̀, внꙋшѝ бж҃е і҆а́кѡвль. Защи́тниче на́шъ  ви́ждь бж҃е, и҆ при́зри на лицѐ хрїста̀ твоегѡ̀. Ꙗ҆́кѡ  лꙋ́чше де́нь є҆ди́нъ во дво́рѣхъ твои́хъ па́че ты́сѧщъ.  И҆зво́лихъ примета́тисѧ въ домꙋ̀ бг҃а моегѡ̀ па́че, не́же  жи́ти мѝ въ селе́нїихъ грѣ́шничихъ. Ꙗ҆́кѡ млⷭ҇ть и҆  и҆́стинꙋ лю́битъ гдⷭ҇ь, бг҃ъ бл҃года́ть и҆ сла́вꙋ да́стъ.  Гдⷭ҇ь не лиши́тъ бл҃ги́хъ, ходѧ́щихъ неѕло́бїемъ. Гдⷭ҇и  бж҃е си́лъ, бл҃же́нъ человѣ́къ оу҆пова́ѧй на тѧ̀. (с.  137) 
Бл҃говоли́лъ є҆сѝ гдⷭ҇и зе́млю твою̀,  возврати́лъ є҆сѝ плѣ́нъ і҆а́кѡвль. Ѡ҆ста́вилъ є҆сѝ  беззакѡ́нїѧ люде́й твои́хъ, покры́лъ є҆сѝ всѧ̑ грѣхѝ  и҆́хъ. Оу҆кроти́лъ є҆сѝ ве́сь гнѣ́въ тво́й,  возврати́лсѧ є҆сѝ ѿ гнѣ́ва ꙗ҆́рости твоеѧ̀.  Возвратѝ на́съ бж҃е сп҃се́нїй на́шихъ, и҆ ѿвратѝ  ꙗ҆́рость твою̀ ѿ на́съ. Є҆да̀ во вѣ́ки  прогнѣ́ваешисѧ на ны̀; и҆лѝ простре́ши гнѣ́въ тво́й  ѿ ро́да въ ро́дъ; Бж҃е, ты̀ ѡ҆бра́щьсѧ ѡ҆живи́ши ны̀,  и҆ лю́дїе твоѝ возвеселѧ́тсѧ ѡ҆ тебѣ̀. Ꙗ҆вѝ на́мъ  гдⷭ҇и млⷭ҇ть твою̀, и҆ сп҃се́нїе твоѐ да́ждь на́мъ.  Оу҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ: ꙗ҆́кѡ  рече́тъ ми́ръ на лю́ди своѧ̑, и҆ на прпⷣбныѧ своѧ̑, и҆  на ѡ҆браща́ющыѧ сердца̀ къ немꙋ̀. Ѻ҆ба́че бли́зъ  боѧ́щихсѧ є҆гѡ̀ сп҃се́нїе є҆гѡ̀, всели́ти сла́вꙋ въ  зе́млю на́шꙋ. Млⷭ҇ть и҆ и҆́стина срѣто́стѣсѧ, пра́вда  и҆ ми́ръ (с. 138) ѡ҆блобыза́стасѧ. И҆́стина ѿ землѝ  возсїѧ̀, и҆ пра́вда съ нб҃сѐ прини́че. И҆́бо гдⷭ҇ь  да́стъ бл҃гость, и҆ землѧ̀ на́ша да́стъ пло́дъ сво́й.  Пра́вда пред̾ ни́мъ пред̾и́детъ, и҆ положи́тъ въ пꙋ́ть  стѡпы̀ своѧ̑. 
Приклонѝ гдⷭ҇и оу҆́хо твоѐ, и҆ оу҆слы́ши мѧ̀,  ꙗ҆́кѡ ни́щъ и҆ оу҆бо́гъ є҆́смь а҆́зъ. Сохранѝ дꙋ́шꙋ  мою̀, ꙗ҆́кѡ прпⷣбенъ є҆́смь: сп҃сѝ раба̀ твоего̀ бж҃е  мо́й, оу҆пова́ющаго на тѧ̀. Поми́лꙋй мѧ̀ гдⷭ҇и, ꙗ҆́кѡ  къ тебѣ̀ воззовꙋ̀ ве́сь де́нь. Возвеселѝ дꙋ́шꙋ раба̀  твоегѡ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. Ꙗ҆́кѡ ты̀  гдⷭ҇и, бл҃гъ и҆ кро́токъ, и҆ многомлⷭ҇тивъ всѣ̑мъ  призыва́ющымъ тѧ̀. Внꙋшѝ гдⷭ҇и мл҃твꙋ мою̀, и҆ вонмѝ  гла́сꙋ моле́нїѧ моегѡ̀. Въ де́нь ско́рби моеѧ̀ воззва́хъ  къ тебѣ̀, ꙗ҆́кѡ оу҆слы́шалъ мѧ̀ є҆сѝ. Нѣ́сть  подо́бенъ тебѣ̀ въ бозѣ́хъ гдⷭ҇и, (с. 139) и҆ нѣ́сть  по дѣлѡ́мъ твои̑мъ. Всѝ ꙗ҆зы́цы, є҆ли́ки сотвори́лъ  є҆сѝ, прїи́дꙋтъ и҆ покло́нѧтсѧ пред̾ тобо́ю гдⷭ҇и, и҆  просла́вѧтъ и҆́мѧ твоѐ: Ꙗ҆́кѡ ве́лїй є҆сѝ ты̀, и҆  творѧ́й чꙋдеса̀, ты̀ є҆сѝ бг҃ъ є҆ди́нъ. Наста́ви мѧ̀  гдⷭ҇и, на пꙋ́ть тво́й, и҆ пойдꙋ̀ во и҆́стинѣ твое́й: да  возвесели́тсѧ се́рдце моѐ, боѧ́тисѧ и҆́мене твоегѡ̀.  И҆сповѣ́мсѧ тебѣ̀ гдⷭ҇и бж҃е мо́й, всѣ́мъ се́рдцемъ  мои́мъ, и҆ просла́влю и҆́мѧ твоѐ въ вѣ́къ. Ꙗ҆́кѡ  млⷭ҇ть твоѧ̀ ве́лїѧ на мнѣ̀, и҆ и҆зба́вилъ є҆сѝ дꙋ́шꙋ  мою̀ ѿ а҆́да преиспо́днѣйшагѡ. Бж҃е законопрестꙋ̑пницы  воста́ша на мѧ̀, и҆ со́нмъ держа́вныхъ взыска́ша дꙋ́шꙋ  мою̀, и҆ не предложи́ша тебѐ пред̾ собо́ю. И҆ ты̀ гдⷭ҇и  бж҃е мо́й ще́дрый и҆ млⷭ҇тивый долготерпѣли́вый и҆  многомлⷭ҇тивый, и҆ и҆́стинный: При́зри на мѧ̀, и҆  поми́лꙋй мѧ̀: да́ждь держа́вꙋ (с. 140) твою̀ ѻ҆́трокꙋ  твоемꙋ̀, и҆ сп҃сѝ сы́на рабы̀ твоеѧ̀. Сотворѝ со мно́ю  зна́менїе во бл҃го: и҆ да ви́дѧтъ ненави́дѧщїи мѧ̀, и҆  постыдѧ́тсѧ, ꙗ҆́кѡ ты̀ гдⷭ҇и помо́глъ мѝ, и҆  оу҆тѣ́шилъ мѧ̀ є҆сѝ. 
И҆ па́ки: 
Сотворѝ со мно́ю зна́менїе во бл҃го: и҆ да  ви́дѧтъ ненави́дѧщїи мѧ̀, и҆ постыдѧ́тсѧ, ꙗ҆́кѡ ты̀  гдⷭ҇и помо́глъ мѝ, и҆ оу҆тѣ́шилъ мѧ̀ є҆сѝ. 
Сла́ва, и҆ ны́нѣ: А҆ллилꙋ́їа, три́жды. 
Гдⷭ҇и поми́лꙋй, три́жды. 
И҆ а҆́ще оу҆́бѡ Бг҃ъ гдⷭ҇ь, пѣ́то, глаго́лемъ  днѐ, тропа́рь. 
А҆́ще же а҆ллилꙋ́їа, настоѧ́щїй, во гла́съ и҃: 
И҆́же въ девѧ́тый ча́съ на́съ ра́ди пло́тїю  сме́рть вкꙋси́вый, оу҆мертвѝ (с. 141) пло́ти на́шеѧ  мꙋдрова́нїе хрⷭ҇тѐ бж҃е, и҆ сп҃сѝ на́съ. 
Сті́хъ а҃: Да прибли́житсѧ мл҃тва моѧ̀ пред̾ тѧ̀  гдⷭ҇и, по словесѝ твоемꙋ̀ вразꙋми́ мѧ. 
Сті́хъ в҃: Да вни́детъ проше́нїе моѐ пред̾ тѧ̀  гдⷭ҇и, по словесѝ твоемꙋ̀ и҆зба́ви мѧ̀. 
Сла́ва, и҆ ны́нѣ, бг҃оро́диченъ:  
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ бл҃гі́й, и҆спрове́ргїй сме́ртїю сме́рть, и҆  воскрⷭ҇нїе ꙗ҆вле́й ꙗ҆́кѡ бг҃ъ, не пре́зри, ꙗ҆̀же  созда́лъ є҆сѝ рꙋко́ю твое́ю: ꙗ҆вѝ чл҃вѣколю́бїе  твоѐ млⷭ҇тиве, прїимѝ ро́ждшꙋю тѧ̀ бцⷣꙋ молѧ́щꙋюсѧ за  ны̀, и҆ сп҃сѝ сп҃се на́шъ, лю́ди ѿча̑ѧнныѧ. 
Не преда́ждь на́съ до конца̀, и҆́мене твоегѡ̀  ра́ди, и҆ не разорѝ завѣ́та твоегѡ̀, и҆ не ѿста́ви  млⷭ҇ти твоеѧ̀ (с. 142) ѿ на́съ, а҆враа́ма ра́ди  возлю́бленнагѡ ѿ тебѐ, и҆ за і҆саа́ка раба̀ твоего̀,  и҆ і҆и҃лѧ ст҃а́го твоего̀. 
Трист҃о́е: И҆ по Ѻ҆́ч҃е на́шъ: 
И҆ а҆́ще оу҆́бѡ є҆́сть пра́здникъ, глаго́ли  конда́къ є҆гѡ̀. А҆́ще же нѝ, сїѧ̑, гла́съ и҃: 
Ви́дѧ разбо́йникъ нача́льника жи́зни на крⷭ҇тѣ̀  ви́сѧща, глаго́лаше: а҆́ще не бы̀ бг҃ъ бы́лъ вопло́щьсѧ,  и҆́же съ на́ми распны́йсѧ, не бы̀ со́лнце лꙋчы̀ своѧ̑  потаи́ло: нижѐ бы землѧ̀ трепе́щꙋщи трѧсла́сѧ, но всѧ̑  терпѧ́й, помѧни́ мѧ гдⷭ҇и, во црⷭ҇твїи твое́мъ. 
Сла́ва: 
Посредѣ̀ двою̀ разбѡ́йникꙋ, мѣ́рило пра́ведное  ѡ҆брѣ́тесѧ крⷭ҇тъ тво́й: ѻ҆́вомꙋ оу҆́бѡ низводи́мꙋ во  а҆́дъ тѧгото́ю хꙋле́нїѧ: дрꙋго́мꙋ же легча́щꙋсѧ ѿ  прегрѣше́нїй, къ позна́нїю бг҃осло́вїѧ: хрⷭ҇тѐ бж҃е,  сла́ва тебѣ̀. (с. 143) 
И҆ ны́нѣ: 
А҆́гнца, и҆ па́стырѧ, и҆ сп҃са мі́ра, на крⷭ҇тѣ̀  зрѧ́щи ро́ждшаѧ тѧ̀, глаго́лаше слезѧ́щи: ми́ръ оу҆́бѡ  ра́дꙋетсѧ, прїе́млѧ и҆збавле́нїе: оу҆тро́ба же моѧ̀  гори́тъ, зрѧ́щи твоѐ распѧ́тїе, є҆́же за всѣ́хъ  терпи́ши, сн҃е и҆ бж҃е мо́й. 
Гдⷭ҇и поми́лꙋй, м҃. 
И҆́же на всѧ́кое вре́мѧ, и҆ на всѧ́кїй ча́съ, на  нб҃сѝ и҆ на землѝ покланѧ́емый и҆ сла́вимый хрⷭ҇тѐ  бж҃е, долготерпѣли́ве, многомлⷭ҇тиве,  многобл҃гоꙋтро́бне, и҆́же пра́вєдныѧ любѧ́й, и҆  грѣ̑шныѧ ми́лꙋѧй, и҆́же всѧ̑ зовы́й ко сп҃се́нїю  ѡ҆бѣща́нїѧ ра́ди бꙋ́дꙋщихъ бла̑гъ: са́мъ гдⷭ҇и, прїимѝ  и҆ на́шѧ въ ча́съ се́й мл҃твы, и҆ и҆спра́ви живо́тъ на́шъ  къ за́повѣдемъ твои̑мъ: дꙋ́шы на́шѧ ѡ҆свѧтѝ, тѣлеса̀  ѡ҆чи́сти, помышлє́нїѧ и҆спра́ви, мы̑сли ѡ҆чи́сти, и҆ (с.  144) и҆зба́ви на́съ ѿ всѧ́кїѧ ско́рби, ѕѡ́лъ и҆  болѣ́зней: ѡ҆градѝ на́съ ст҃ы́ми твои́ми а҆́гг҃лы: да  ѡ҆полче́нїемъ и҆́хъ соблюда́еми и҆ наставлѧ́еми,  дости́гнемъ въ соедине́нїе вѣ́ры, и҆ въ ра́зꙋмъ  непристꙋ́пныѧ твоеѧ̀ сла́вы, ꙗ҆́кѡ бл҃гослове́нъ є҆сѝ  во вѣ́ки вѣкѡ́въ, а҆ми́нь. 
Гдⷭ҇и поми́лꙋй, три́жды. 
Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: Бж҃е, оу҆ще́дри ны̀: 
И҆ а҆́ще є҆́сть по́стъ хрⷭ҇то́ва ржⷭ҇тва̀, и҆лѝ  ст҃ы́хъ а҆пⷭ҇лъ, и҆з̾ѡбражє́нныѧ ѕ҃і покло́ны за  є҆́же пѣ́ти междоча́сїе. Во ст҃ꙋ́ю же и҆ вели́кꙋю м҃-цꙋ  то́кмѡ трѝ вели̑кїѧ покло́ны подоба́етъ твори́ти. А҆́ще  же нѝ, по возгла́сѣ мл҃твꙋ сїю̀ вели́кагѡ васі́лїа: 
Влⷣко гдⷭ҇и, і҆и҃се хрⷭ҇тѐ бж҃е на́шъ,  долготерпѣ́вый ѡ҆ на́шихъ (с. 145) согрѣше́нїихъ, и҆  да́же до ны́нѣшнѧгѡ часа̀ приведы́й на́съ, во́ньже на  животворѧ́щемъ дре́вѣ ви́сѧ, бл҃горазꙋ́мномꙋ  разбо́йникꙋ, и҆́же въ ра́й пꙋтесотвори́лъ є҆сѝ вхо́дъ,  и҆ сме́ртїю сме́рть разрꙋши́лъ є҆сѝ, ѡ҆чи́сти на́съ  грѣ́шныхъ и҆ недосто́йныхъ ра̑бъ твои́хъ. согрѣши́хомъ  бо и҆ беззако́нновахомъ, и҆ нѣ́смы досто́йни возвестѝ  ѻ҆чеса̀ на̑ша и҆ воззрѣ́ти на высотꙋ̀ нбⷭ҇нꙋю: занѐ  ѡ҆ста́вихомъ пꙋ́ть пра́вды твоеѧ̀, и҆ ходи́хомъ въ  во́лѧхъ серде́цъ на́шихъ. но мо́лимъ твою̀ безмѣ́рнꙋю  бл҃гость, пощадѝ на́съ гдⷭ҇и, по мно́жествꙋ млⷭ҇ти  твоеѧ̀, и҆ сп҃сѝ на́съ и҆́мене твоегѡ̀ ра́ди ст҃а́гѡ,  ꙗ҆́кѡ и҆счезо́ша въ сꙋетѣ̀ дні́е на́ши, и҆змѝ на́съ  и҆з̾ рꙋкѝ сопроти́внагѡ, и҆ ѡ҆ста́ви на́мъ грѣхѝ  на́шѧ, и҆ оу҆мертвѝ плотско́е на́ше мꙋдрова́нїе, да  ве́тхаго (с. 146) ѿложи́вше человѣ́ка, въ но́ваго  ѡ҆блеце́мсѧ: и҆ тебѣ̀ поживе́мъ на́шемꙋ влⷣцѣ, и҆  бл҃годѣ́телю, и҆ та́кѡ твои̑мъ послѣ́дꙋюще  повелѣ́нїємъ, въ вѣ́чный поко́й дости́гнемъ, и҆дѣ́же  є҆́сть всѣ́хъ веселѧ́щихсѧ жили́ще, ты́ бо є҆сѝ  вои́стиннꙋ и҆́стинное весе́лїе и҆ ра́дость лю́бѧщихъ тѧ̀  хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. И҆  ѿпꙋ́стъ. 
Вѣ́домо бꙋ́ди, ꙗ҆́кѡ во а҆ѳѡ́нской горѣ̀, и҆ въ  про́чихъ монастырѣ́хъ, девѧ́тый ча́съ въ па́перти  глаго́лютъ. 


(с. 73) 
[[16]]Междоча́сїе девѧ́тагѡ часа̀.
Прїиди́те, поклони́мсѧ цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀, цр҃е́ви и҆ бг҃ꙋ на́шемꙋ. 
Ѱало́мъ рв҃і. 
Хвали́те, ѻ҆́троцы, гдⷭ҇а, хвали́те и҆́мѧ гдⷭ҇не. 
Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до  вѣ́ка. 
Ѿ востѡ́къ со́лнца до за̑падъ хва́льно и҆́мѧ гдⷭ҇не. 
Высо́къ над̾ всѣ́ми ꙗ҆зы́ки гдⷭ҇ь: над̾ нб҃сы̀  сла́ва є҆гѡ̀. 
Кто̀ ꙗ҆́кѡ гдⷭ҇ь бг҃ъ на́шъ; на высо́кихъ живы́й, 
И҆ на смирє́нныѧ призира́ѧй на нб҃сѝ и҆ на землѝ: 
Воздвиза́ѧй ѿ землѝ ни́ща, и҆ ѿ гно́ища возвыша́ѧй  оу҆бо́га: 
Посади́ти є҆го̀ съ кнѧ̑зи, съ кнѧ̑зи люде́й свои́хъ: 
Вселѧ́ѧ непло́довь въ до́мъ, ма́терь ѡ҆ ча́дѣхъ  веселѧ́щꙋсѧ. 
Ѱало́мъ рл҃з. 
И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ, и҆  пред̾ а҆́гг҃лы воспою̀ тебѣ̀, ꙗ҆́кѡ оу҆слы́шалъ є҆сѝ  всѧ̑ глаго́лы оу҆́стъ мои́хъ: 
Поклоню́сѧ ко хра́мꙋ ст҃о́мꙋ твоемꙋ̀ и҆ и҆сповѣ́мсѧ  и҆́мени твоемꙋ̀ ѡ҆ млⷭ҇ти твое́й и҆ и҆́стинѣ твое́й, ꙗ҆́кѡ  возвели́чилъ є҆сѝ над̾ всѣ́мъ и҆́мѧ твоѐ ст҃о́е. 
Во́ньже а҆́ще де́нь призовꙋ́ тѧ, ско́рѡ оу҆слы́ши мѧ̀:  оу҆мно́жиши мѧ̀ въ дꙋшѝ мое́й си́лою твое́ю. 
Да и҆сповѣ́дѧтсѧ тебѣ̀, гдⷭ҇и, всѝ ца́рїе зе́мстїи,  ꙗ҆́кѡ оу҆слы́шаша всѧ̑ глаго́лы оу҆́стъ твои́хъ: 
И҆ да воспою́тъ въ пꙋте́хъ гдⷭ҇нихъ, ꙗ҆́кѡ ве́лїѧ  сла́ва гдⷭ҇нѧ: 
Ꙗ҆́кѡ высо́къ гдⷭ҇ь, и҆ смирє́нныѧ призира́етъ, и҆  высѡ́каѧ и҆здале́ча вѣ́сть. 
А҆́ще пойдꙋ̀ посредѣ̀ ско́рби, живи́ши мѧ̀: на гнѣ́въ  вра̑гъ мои́хъ просте́рлъ є҆сѝ рꙋ́кꙋ твою̀, и҆ сп҃се́ мѧ  десни́ца твоѧ̀. 
Гдⷭ҇ь возда́стъ за мѧ̀: гдⷭ҇и, млⷭ҇ть твоѧ̀ во вѣ́къ:  дѣ́лъ рꙋкꙋ̀ твоє́ю не пре́зри. 
Ѱало́мъ рл҃ѳ. 
И҆зми́ мѧ, гдⷭ҇и, ѿ человѣ́ка лꙋка́ва, ѿ мꙋ́жа  непра́ведна и҆зба́ви мѧ̀: 
И҆̀же помы́слиша непра́вдꙋ въ се́рдцы, ве́сь де́нь  ѡ҆полча́хꙋ бра̑ни: 
И҆з̾ѡстри́ша ѧ҆зы́къ сво́й ꙗ҆́кѡ ѕмїи́нъ: ꙗ҆́дъ  а҆́спїдовъ под̾ оу҆стна́ми и҆́хъ. 
Сохрани́ мѧ, гдⷭ҇и, и҆з̾ рꙋкѝ грѣ́шничи, ѿ  человѣ̑къ непра́ведныхъ и҆зми́ мѧ, и҆̀же помы́слиша запѧ́ти  стѡпы̀ моѧ̑. 
Скры́ша го́рдїи сѣ́ть мнѣ̀ и҆ оу҆́жы, препѧ́ша  сѣ́ть нога́ма мои́ма: 
При стезѝ собла́зны положи́ша мѝ. 
Рѣ́хъ гдⷭ҇еви: бг҃ъ мо́й є҆сѝ ты̀, внꙋшѝ, гдⷭ҇и,  гла́съ моле́нїѧ моегѡ̀. 
Гдⷭ҇и, гдⷭ҇и, си́ло сп҃се́нїѧ моегѡ̀, ѡ҆сѣни́лъ є҆сѝ  над̾ главо́ю мое́ю въ де́нь бра́ни. 
Не преда́ждь менѐ, гдⷭ҇и, ѿ жела́нїѧ моегѡ̀  грѣ́шникꙋ: помы́слиша на мѧ̀, не ѡ҆ста́ви менѐ, да не  когда̀ вознесꙋ́тсѧ. 
Глава̀ ѡ҆крꙋже́нїѧ и҆́хъ, трꙋ́дъ оу҆сте́нъ и҆́хъ  покры́етъ ѧ҆̀. 
Падꙋ́тъ на ни́хъ оу҆́глїѧ ѻ҆́гнєннаѧ, низложи́ши  ѧ҆̀ во страсте́хъ, и҆ не постоѧ́тъ. 
Мꙋ́жъ ѧ҆зы́ченъ не и҆спра́витсѧ на землѝ: мꙋ́жа  непра́ведна ѕла̑ѧ оу҆ловѧ́тъ во и҆стлѣ́нїе. 
Позна́хъ, ꙗ҆́кѡ сотвори́тъ гдⷭ҇ь сꙋ́дъ ни́щымъ и҆  ме́сть оу҆бѡ́гимъ. 
Ѻ҆ба́че првⷣнїи и҆сповѣ́дѧтсѧ и҆́мени твоемꙋ̀, и҆  вселѧ́тсѧ пра́вїи съ лице́мъ твои́мъ. 
Сла́ва, и҆ ны́нѣ: 
Трист҃о́е. Покло́ны г҃. 
Прест҃а́ѧ трⷪ҇це: Ѻ҆́ч҃е на́шъ: 
Та́же тропарѝ сїѧ̑:  
Просвѣти́вый земны̑ѧ крⷭ҇то́мъ, и҆ призва́вый въ покаѧ́нїе грѣ̑шныѧ, да не ѿлꙋчи́ши менѐ ста́да твоегѡ̀, па́стырю до́брый: но взыщи́ мѧ влⷣко, заблꙋ́ждшаго, и҆ ст҃о́мꙋ ста́дꙋ твоемꙋ̀ сопричтѝ, ꙗ҆́кѡ є҆ди́нъ млⷭ҇тивъ и҆ чл҃вѣколю́бецъ.
Сла́ва: 
Ꙗ҆́кѡ разбо́йникъ и҆сповѣ́даѧйсѧ вопїю́ ти, бл҃же: во црⷭ҇твїи твое́мъ помѧни́ мѧ гдⷭ҇и, и҆ съ ни́мъ мѧ̀ сочета́й, во́лею страда́ти ѡ҆ на́съ и҆зво́ливый. 
И҆ ны́нѣ: 
На́съ ра́ди распѧ́таго, прїиди́те всѝ воспои́мъ, того́ бо ви́дѣ мр҃і́а на дре́вѣ, и҆ глаго́лаше: а҆́ще и҆ распѧ́тїе терпи́ши, ты̀ є҆сѝ сн҃ъ и҆ бг҃ъ мо́й. 
Гдⷭ҇и поми́лꙋй, м҃. 
Сла́ва, и҆ ны́нѣ: 
Чⷭ҇тнѣ́йшꙋю херꙋві̑мъ: 
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ возгла́съ: Мл҃твами ст҃ы́хъ ѻ҆тє́цъ на́шихъ, гдⷭ҇и  і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
И҆ твори́мъ трѝ  вели̑кїѧ покло́ны, глаго́люще предпи́саннꙋю мл҃твꙋ: 
Гдⷭ҇и и҆ влⷣко живота̀ моегѡ̀: 
Та́же мл҃твꙋ вели́кагѡ васі́лїа: 
Влⷣко гдⷭ҇и, і҆и҃се хрⷭ҇тѐ бж҃е на́шъ,  долготерпѣ́вый ѡ҆ на́шихъ согрѣше́нїихъ, и҆  да́же до ны́нѣшнѧгѡ часа̀ приведы́й на́съ, во́ньже на  животворѧ́щемъ дре́вѣ ви́сѧ, бл҃горазꙋ́мномꙋ  разбо́йникꙋ, и҆́же въ ра́й пꙋтесотвори́лъ є҆сѝ вхо́дъ,  и҆ сме́ртїю сме́рть разрꙋши́лъ є҆сѝ, ѡ҆чи́сти на́съ  грѣ́шныхъ и҆ недосто́йныхъ ра̑бъ твои́хъ. согрѣши́хомъ  бо и҆ беззако́нновахомъ, и҆ нѣ́смы досто́йни возвестѝ  ѻ҆чеса̀ на̑ша и҆ воззрѣ́ти на высотꙋ̀ нбⷭ҇нꙋю: занѐ  ѡ҆ста́вихомъ пꙋ́ть пра́вды твоеѧ̀, и҆ ходи́хомъ въ  во́лѧхъ серде́цъ на́шихъ. но мо́лимъ твою̀ безмѣ́рнꙋю  бл҃гость, пощадѝ на́съ гдⷭ҇и, по мно́жествꙋ млⷭ҇ти  твоеѧ̀, и҆ сп҃сѝ на́съ и҆́мене твоегѡ̀ ра́ди ст҃а́гѡ,  ꙗ҆́кѡ и҆счезо́ша въ сꙋетѣ̀ дні́е на́ши, и҆змѝ на́съ  и҆з̾ рꙋкѝ сопроти́внагѡ, и҆ ѡ҆ста́ви на́мъ грѣхѝ  на́шѧ, и҆ оу҆мертвѝ плотско́е на́ше мꙋдрова́нїе, да  ве́тхаго ѿложи́вше человѣ́ка, въ но́ваго  ѡ҆блеце́мсѧ: и҆ тебѣ̀ поживе́мъ на́шемꙋ влⷣцѣ, и҆  бл҃годѣ́телю, и҆ та́кѡ твои̑мъ послѣ́дꙋюще  повелѣ́нїємъ, въ вѣ́чный поко́й дости́гнемъ, и҆дѣ́же  є҆́сть всѣ́хъ веселѧ́щихсѧ жили́ще, ты́ бо є҆сѝ  вои́стиннꙋ и҆́стинное весе́лїе и҆ ра́дость лю́бѧщихъ тѧ̀  хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со  безнача́льнымъ твои́мъ ѻ҆ц҃е́мъ, и҆ прест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. И҆  ѿпꙋ́стъ. 


(с. 147) 
[[17]]Нача́ло вече́рни 
Глаго́летъ сщ҃е́нникъ: Бл҃гослове́нъ бг҃ъ на́шъ: 
И҆ начина́етъ предстоѧ́тель, и҆лѝ оу҆чине́нный  чте́цъ: 
Прїиди́те, поклони́мсѧ цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ хрⷭ҇тꙋ̀,  цр҃е́ви на́шемꙋ бг҃ꙋ. 
Прїиди́те, поклони́мсѧ и҆ припаде́мъ самомꙋ̀  хрⷭ҇тꙋ̀ цр҃е́ви и҆ бг҃ꙋ на́шемꙋ. 
Бл҃гословѝ дꙋшѐ моѧ̀ гдⷭ҇а: гдⷭ҇и бж҃е мо́й,  возвели́чилсѧ є҆сѝ ѕѣлѡ̀, во и҆сповѣ́данїе и҆ въ  велелѣ́потꙋ ѡ҆бле́клсѧ є҆сѝ. Ѡ҆дѣѧ́йсѧ свѣ́томъ  ꙗ҆́кѡ ри́зою, простира́ѧй нб҃о ꙗ҆́кѡ ко́жꙋ. Покрыва́ѧй  вода́ми превы́спрєннѧѧ своѧ̑, полага́ѧй ѻ҆́блаки (с.  148) на восхожде́нїе своѐ, ходѧ́й на крилꙋ̀ вѣ́трєню.  Творѧ́й а҆́гг҃лы своѧ̑ дꙋ́хи и҆ слꙋги̑ своѧ̑ пла́мень  ѻ҆́гненный. Ѡ҆снова́ѧй зе́млю на тве́рди є҆ѧ̀, не  преклони́тсѧ въ вѣ́къ вѣ́ка. Бе́здна, ꙗ҆́кѡ ри́за  ѡ҆дѣѧ́нїе є҆ѧ̀, на гора́хъ ста́нꙋтъ во́ды. Ѿ  запреще́нїѧ твоегѡ̀ побѣ́гнꙋтъ, ѿ гла́са гро́ма  твоегѡ̀ оу҆боѧ́тсѧ. Восхо́дѧтъ го́ры, и҆ низхо́дѧтъ  полѧ̀ въ мѣ́сто, є҆́же ѡ҆снова́лъ є҆сѝ и҆̀мъ.  Предѣ́лъ положи́лъ є҆сѝ, є҆гѡ́же не пре́йдꙋтъ, нижѐ  ѡ҆братѧ́тсѧ покры́ти зе́млю. Посыла́ѧй и҆сто́чники въ  де́брѣхъ, посредѣ̀ го́ръ про́йдꙋтъ во́ды. Напаѧ́ютъ  всѧ̑ ѕвѣ́ри сє́льныѧ, ждꙋ́тъ ѻ҆на́гри въ жа́ждꙋ свою̀.  На ты́хъ пти̑цы нбⷭ҇ныѧ привита́ютъ, ѿ среды̀ ка́менїѧ  дадѧ́тъ гла́съ. Напаѧ́ѧй го́ры ѿ превы́спреннихъ  свои́хъ, ѿ плода̀ (с. 149) дѣ́лъ твои́хъ насы́титсѧ  землѧ̀. Прозѧба́ѧй травꙋ̀ скотѡ́мъ, и҆ ѕла́къ на слꙋ́жбꙋ  человѣ́кѡмъ, и҆звестѝ хлѣ́бъ ѿ землѝ. И҆ вїно̀  весели́тъ се́рдце человѣ́ка, оу҆ма́стити лицѐ  є҆ле́емъ, и҆ хлѣ́бъ се́рдце человѣ́ка оу҆крѣпи́тъ.  Насы́тѧтсѧ древа̀ польска̑ѧ, ке́дри лїва́нстїи, и҆̀хже  є҆сѝ насади́лъ. Та́мѡ пти̑цы вогнѣздѧ́тсѧ: є҆рѡді́ево  жили́ще предводи́тельствꙋетъ и҆́ми. Го́ры высѡ́кїѧ  є҆ле́нємъ, ка́мень прибѣ́жище за́ѧцємъ. Сотвори́лъ  є҆́сть лꙋнꙋ̀ во времена̀, со́лнце позна̀ за́падъ сво́й.  Положи́лъ є҆сѝ тьмꙋ̀, и҆ бы́сть но́щь, въ не́йже  про́йдꙋтъ всѝ ѕвѣ́рїе дꙋбра́внїи: Скѵ́мни рыка́ющїи  восхи́тити, и҆ взыска́ти ѿ бг҃а пи́щꙋ себѣ̀. Возсїѧ̀  со́лнце, и҆ собра́шасѧ, и҆ въ ло́жахъ свои́хъ лѧ́гꙋтъ.  И҆зы́детъ человѣ́къ на дѣ́ло своѐ, и҆ на дѣ́ланїе  своѐ (с. 150) до ве́чера. Ꙗ҆́кѡ возвели́чишасѧ дѣла̀  твоѧ̑ гдⷭ҇и, всѧ̑ премꙋ́дростїю сотвори́лъ є҆сѝ:  и҆спо́лнисѧ землѧ̀ тва́ри твоеѧ̀. Сїѐ мо́ре вели́кое и҆  простра́нное, та́мѡ га́ди, и҆́хже нѣ́сть числа̀,  живѡ́тнаѧ ма̑лаѧ съ вели́кими. Та́мѡ кораблѝ  препла́ваютъ, ѕмі́й се́й, є҆го́же созда́лъ є҆сѝ  рꙋга́тисѧ є҆мꙋ̀. Всѧ̑ къ тебѣ̀ ча́ютъ, да́ти пи́щꙋ  и҆̀мъ во бл҃го вре́мѧ. Да́вшꙋ тебѣ̀ и҆̀мъ, соберꙋ́тъ:  ѿве́рзшꙋ тебѣ̀ рꙋ́кꙋ, всѧ́чєскаѧ и҆спо́лнѧтсѧ  бл҃гости. Ѿвра́щшꙋ же тебѣ̀ лицѐ возмѧтꙋ́тсѧ:  ѿи́меши дꙋ́хъ и҆́хъ, и҆ и҆сче́знꙋтъ, и҆ въ пе́рсть  свою̀ возвратѧ́тсѧ. По́слеши дх҃а твоего̀, и҆  сози́ждꙋтсѧ, и҆ ѡ҆бнови́ши лицѐ землѝ. Бꙋ́ди сла́ва  гдⷭ҇нѧ во вѣ́ки, возвесели́тсѧ гдⷭ҇ь ѡ҆ дѣ́лѣхъ  свои́хъ: Призира́ѧй на зе́млю, и҆ творѧ́й ю҆̀ трѧсти́сѧ:  прикаса́ѧйсѧ гора́мъ, и҆ (с. 151) дымѧ́тсѧ. Воспою̀  гдⷭ҇еви въ животѣ̀ мое́мъ: пою̀ бг҃ꙋ моемꙋ̀, до́ндеже  є҆́смь. Да оу҆слади́тсѧ є҆мꙋ̀ бесѣ́да моѧ̀, а҆́зъ же  возвеселю́сѧ ѡ҆ гдⷭ҇ѣ. Да и҆сче́знꙋтъ грѣ̑шницы ѿ  землѝ, и҆ беззакѡ́нницы, ꙗ҆́коже не бы́ти и҆̀мъ:  бл҃гословѝ дꙋшѐ моѧ̀ гдⷭ҇а. Со́лнце позна̀ за́падъ  сво́й: положи́лъ є҆сѝ тьмꙋ̀ и҆ бы́сть но́щь. Ꙗ҆́кѡ  возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростїю  сотвори́лъ є҆сѝ. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 
Та́же є҆ктенїа̀ вели́каѧ. Та́же стїхосло́вїе  ѱалти́рѧ, и҆ по стїхосло́вїи є҆ктенїа̀ ма́лаѧ. 
И҆ а҆́бїе, Гдⷭ҇и воззва́хъ, въ прилꙋчи́вшїйсѧ  гла́съ: 
Гдⷭ҇и, воззва́хъ къ тебѣ̀, оу҆слы́ши мѧ̀.  Оу҆слы́ши мѧ̀ гдⷭ҇и. (с. 152) 
Гдⷭ҇и, воззва́хъ къ тебѣ̀, оу҆слы́ши мѧ̀: вонмѝ  гла́сꙋ моле́нїѧ моегѡ̀, внегда̀ воззва́ти мѝ къ тебѣ̀.  Оу҆слы́ши мѧ̀ гдⷭ҇и. 
Вторы́й ли́къ: 
Да и҆спра́витсѧ мл҃тва моѧ̀, ꙗ҆́кѡ кади́ло пред̾  тобо́ю, воздѣѧ́нїе рꙋкꙋ̀ моє́ю, же́ртва вече́рнѧѧ.  Оу҆слы́ши мѧ̀ гдⷭ҇и. 
И҆ по чи́нꙋ стїхѝ: 
Положѝ, гдⷭ҇и, хране́нїе оу҆стѡ́мъ мои̑мъ, и҆  две́рь ѡ҆гражде́нїѧ ѡ҆ оу҆стна́хъ мои́хъ. 
Не оу҆клонѝ се́рдце моѐ въ словеса̀  лꙋка́вствїѧ, непщева́ти вины̀ ѡ҆ грѣсѣ́хъ. 
Съ человѣ́ки дѣ́лающими беззако́нїе, и҆ не  сочтꙋ́сѧ со и҆збра́нными и҆́хъ. 
Нака́жетъ мѧ̀ пра́ведникъ млⷭ҇тїю, и҆ ѡ҆бличи́тъ  мѧ̀: є҆ле́й же грѣ́шнагѡ да не нама́ститъ главы̀ моеѧ̀.  (с. 153) 
Ꙗ҆́кѡ є҆щѐ и҆ мл҃тва моѧ̀ во бл҃говоле́нїихъ  и҆́хъ, поже́рты бы́ша при ка́мени сꙋдїи̑ и҆́хъ. 
Оу҆слы́шатсѧ глаго́ли моѝ, ꙗ҆́кѡ возмого́ша:  ꙗ҆́кѡ то́лща землѝ просѣ́десѧ на землѝ, расточи́шасѧ  кѡ́сти и҆́хъ при а҆́дѣ. 
Ꙗ҆́кѡ къ тебѣ̀ гдⷭ҇и, гдⷭ҇и, ѻ҆́чи моѝ, на тѧ̀  оу҆пова́хъ, не ѿимѝ дꙋ́шꙋ мою̀. 
Сохрани́ мѧ ѿ сѣ́ти, ю҆́же соста́виша мѝ, и҆  ѿ собла̑знъ дѣ́лающихъ беззако́нїе. 
Падꙋ́тъ во мре́жꙋ свою̀ грѣ̑шницы: є҆ди́нъ  є҆́смь а҆́зъ, до́ндеже прейдꙋ̀. 
Гла́сомъ мои́мъ ко гдⷭ҇ꙋ воззва́хъ, гла́сомъ  мои́мъ ко гдⷭ҇ꙋ помоли́хсѧ. 
Пролїю̀ пред̾ ни́мъ моле́нїе моѐ, печа́ль мою̀  пред̾ ни́мъ возвѣщꙋ̀. 
Внегда̀ и҆счеза́ти ѿ менѐ дꙋ́хꙋ моемꙋ̀, и҆ ты̀  позна́лъ є҆сѝ стєзѝ моѧ̑. (с. 154) 
На пꙋтѝ се́мъ, по немꙋ́же хожда́хъ, скры́ша  сѣ́ть мнѣ̀. 
Смотрѧ́хъ ѡ҆деснꙋ́ю и҆ возглѧ́дахъ, и҆ не бѣ̀  зна́ѧй менѐ. 
Поги́бе бѣ́гство ѿ менѐ, и҆ нѣ́сть взыска́ѧй  дꙋ́шꙋ мою̀. 
Воззва́хъ къ тебѣ̀ гдⷭ҇и, рѣ́хъ: ты̀ є҆сѝ  оу҆пова́нїе моѐ, ча́сть моѧ̀ є҆сѝ на землѝ живы́хъ. 
Вонмѝ моле́нїю моемꙋ̀, ꙗ҆́кѡ смири́хсѧ ѕѣлѡ̀:  и҆зба́ви мѧ̀ ѿ гонѧ́щихъ мѧ̀, ꙗ҆́кѡ оу҆крѣпи́шасѧ  па́че менѐ. 
На і҃, стїхи̑ры: 
И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Менѐ ждꙋ́тъ пра́вєдницы, до́ндеже возда́си  мнѣ̀. 
На и҃: 
И҆з̾ глꙋбины̀ воззва́хъ къ тебѣ̀ гдⷭ҇и, гдⷭ҇и,  оу҆слы́ши гла́съ мо́й. (с. 155) 
Да бꙋ́дꙋтъ оу҆́ши твоѝ, вне́млющѣ гла́сꙋ  моле́нїѧ моегѡ̀. 
На ѕ҃: 
А҆́ще беззакѡ́нїѧ на́зриши гдⷭ҇и, гдⷭ҇и, кто̀  постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
И҆́мене ра́ди твоегѡ̀ потерпѣ́хъ тѧ̀ гдⷭ҇и,  потерпѣ̀ дꙋша̀ моѧ̀ въ сло́во твоѐ, оу҆пова̀ дꙋша̀  моѧ̀ на гдⷭ҇а. 
На д҃: 
Ѿ стра́жи оу҆́треннїѧ до но́щи, ѿ стра́жи  оу҆́треннїѧ, да оу҆пова́етъ і҆и҃ль на гдⷭ҇а. 
Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆ негѡ̀  и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Хвали́те гдⷭ҇а всѝ ꙗ҆зы́цы, похвали́те є҆го̀  всѝ лю́дїе. 
Ꙗ҆́кѡ оу҆тверди́сѧ млⷭ҇ть є҆гѡ̀ на на́съ, и҆  и҆́стина гдⷭ҇нѧ пребыва́етъ во вѣ́къ. (с. 156) 
Сла́ва: Ст҃а́гѡ мине́и. И҆ ны́нѣ: Бг҃оро́диченъ.  А҆́ще нѣ́сть ст҃а́гѡ: Сла́ва: И҆ ны́нѣ:  Бг҃оро́диченъ. 
Творе́нїе сѡфро́нїа, патрїа́рха і҆ерⷭ҇ли́мскагѡ. 
Свѣ́те ти́хїй ст҃ы́ѧ сла́вы, безсме́ртнагѡ  ѻ҆ц҃а̀ нбⷭ҇нагѡ, ст҃а́гѡ бл҃же́ннагѡ, і҆и҃се хрⷭ҇тѐ:  прише́дше на за́падъ со́лнца, ви́дѣвше свѣ́тъ  вече́рнїй, пое́мъ ѻ҆ц҃а̀, сн҃а и҆ ст҃а́го дх҃а, бг҃а.  досто́инъ є҆сѝ во всѧ̑ времена̀ пѣ́тъ бы́ти гла́сы  прпⷣбными, сн҃е бж҃їй, живо́тъ даѧ́й: тѣ́мже мі́ръ тѧ̀  сла́витъ. 
Подоба́етъ вѣ́дати, ꙗ҆́кѡ а҆́ще прилꙋчи́тсѧ м҃-ца,  и҆лѝ А҆ллилꙋ́їа, вмѣ́стѡ прокі́менѡвъ седми́цы, пое́мъ  сїѧ̑. 
Въ пнⷣльникъ ве́чера: А҆ллилꙋ́їа, три́жды, во  гла́съ ѕ҃. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ.  А҆ллилꙋ́їа. 
Сті́хъ: И҆ во вѣ́ки вѣкѡ́въ. (с. 157) 
Мы́ же высоча́йшимъ гла́сомъ: А҆ллилꙋ́їа. 
Во вто́рникъ и҆ въ четверто́къ ве́чера:  А҆ллилꙋ́їа. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю но́гꙋ є҆гѡ̀, ꙗ҆́кѡ ст҃о  є҆́сть. А҆ллилꙋ́їа. 
Сті́хъ: И҆ во вѣ́ки вѣкѡ́въ. А҆ллилꙋ́їа. 
Въ сре́дꙋ ве́чера: А҆ллилꙋ́їа. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. А҆ллилꙋ́їа. 
Сті́хъ: И҆ во вѣ́ки вѣкѡ́въ. А҆ллилꙋ́їа. 
Въ недѣ́лю же и҆ въ пѧто́къ ве́чера, никогда́же  пое́тсѧ а҆ллилꙋ́їа. А҆́ще же є҆́сть Бг҃ъ гдⷭ҇ь,  пою́тсѧ прокі́мены сїѧ̑. 
Въ недѣ́лю ве́чера, гла́съ и҃: 
Сѐ ны́нѣ бл҃гослови́те гдⷭ҇а всѝ рабѝ гдⷭ҇ни. 
Сті́хъ: Стоѧ́щїи во хра́мѣ гдⷭ҇ни, во дво́рѣхъ  до́мꙋ бг҃а на́шегѡ. (с. 158) 
Въ понедѣ́льникъ ве́чера, гла́съ д҃:  
Гдⷭ҇ь оу҆слы́шитъ мѧ̀, внегда̀ воззва́ти мѝ къ  немꙋ̀. 
Сті́хъ: Внегда̀ призва́ти мѝ, оу҆слы́ша мѧ̀ бг҃ъ  пра́вды моеѧ̀. 
Во вто́рникъ ве́чера, гла́съ а҃: 
Млⷭ҇ть твоѧ̀ гдⷭ҇и, пожене́тъ мѧ̀ всѧ̑ дни̑  живота̀ моегѡ̀. 
Сті́хъ: Гдⷭ҇ь пасе́тъ мѧ̀, и҆ ничто́же мѧ̀  лиши́тъ, на мѣ́стѣ ѕла́чнѣ, та́мѡ всели́ мѧ. 
Въ сре́дꙋ ве́чера, гла́съ є҃: 
Бж҃е, во и҆́мѧ твоѐ сп҃си́ мѧ, и҆ въ си́лѣ  твое́й сꙋди́ ми. 
Сті́хъ: Бж҃е, оу҆слы́ши мл҃твꙋ мою̀, внꙋшѝ  глаго́лы оу҆́стъ мои́хъ. 
Въ четверто́къ ве́чера, гла́съ ѕ҃: 
По́мощь моѧ̀ ѿ гдⷭ҇а, сотво́ршагѡ нб҃о и҆  зе́млю. 
Сті́хъ: Возведо́хъ ѻ҆́чи моѝ въ (с. 159) го́ры,  ѿню́дꙋже прїи́детъ по́мощь моѧ̀. 
Въ пѧто́къ ве́чера, гла́съ з҃: 
Бж҃е, застꙋ́пникъ мо́й є҆сѝ ты̀, и҆ млⷭ҇ть твоѧ̀  предвари́тъ мѧ̀. 
Сті́хъ: И҆зми́ мѧ ѿ вра̑гъ мои́хъ бж҃е, и҆ ѿ  востаю́щихъ на мѧ̀ и҆зба́ви мѧ̀. 
Въ сꙋббѡ́тꙋ ве́чера, гла́съ ѕ҃: 
Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Сті́хъ: Ѡ҆блече́сѧ гдⷭ҇ь въ си́лꙋ и҆ препоѧ́сасѧ. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
И҆ по прокі́менѣ глаго́летъ: 
Сподо́би гдⷭ҇и въ ве́черъ се́й без̾ грѣха̀  сохрани́тисѧ на́мъ. бл҃гослове́нъ є҆сѝ (с. 160) гдⷭ҇и  бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ  твоѐ во вѣ́ки, а҆ми́нь. 
Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже  оу҆пова́хомъ на тѧ̀. бл҃гослове́нъ є҆сѝ гдⷭ҇и, наꙋчи́  мѧ ѡ҆правда́нїємъ твои̑мъ. бл҃гослове́нъ є҆сѝ влⷣко,  вразꙋми́ мѧ ѡ҆правда́нїємъ твои̑мъ. бл҃гослове́нъ є҆сѝ  ст҃ы́й, просвѣти́ мѧ ѡ҆правда́нїи твои́ми. 
Гдⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀  твоє́ю не пре́зри: тебѣ̀ подоба́етъ хвала̀, тебѣ̀  подоба́етъ пѣ́нїе, тебѣ̀ сла́ва подоба́етъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ ны́нѣ, и҆ при́снѡ, и҆ во вѣ́ки  вѣкѡ́въ, а҆ми́нь. 
Сщ҃е́нникъ: 
И҆спо́лнимъ вече́рнюю мл҃твꙋ на́шꙋ: 
И҆ прѡ́чаѧ. И҆ по возгла́сѣ стїхи̑ры стїхо́вны, въ  ни́хже глаго́лемъ настоѧ́щыѧ стїхѝ. (с. 161) 
Сті́хъ а҃: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
Сті́хъ в҃: Поми́лꙋй на́съ, гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
Сла́ва, и҆ ны́нѣ, бг҃оро́диченъ. 
Мл҃тва ст҃а́гѡ сѷмеѡ́на бг҃опрїи́мца: 
Ны́нѣ ѿпꙋща́еши раба̀ твоего̀, влⷣко, по  глаго́лꙋ твоемꙋ̀, съ ми́ромъ: ꙗ҆́кѡ ви́дѣста ѻ҆́чи  моѝ сп҃се́нїе твоѐ, є҆́же є҆сѝ оу҆гото́валъ пред̾  лице́мъ всѣ́хъ люде́й, свѣ́тъ во ѿкрове́нїе  ꙗ҆зы́кѡвъ, и҆ сла́вꙋ люде́й твои́хъ і҆и҃лѧ. 
Трист҃о́е. По Ѻ҆́ч҃е на́шъ: тропа́рь (с.  162) прилꙋчи́вшагѡсѧ пра́здника, и҆лѝ ст҃а́гѡ, и҆лѝ  днѐ. Сла́ва, и҆ ны́нѣ, бг҃оро́диченъ: и҆ ѿпꙋ́стъ.  А҆́ще же є҆́сть м҃-ца, и҆лѝ и҆́нъ по́стъ, и҆  А҆ллилꙋ́їа пѣ́то, глаго́ли тропарѝ сїѧ̑, во гла́съ  д҃: 
Бцⷣе дв҃о ра́дꙋйсѧ, бл҃года́тнаѧ мр҃і́е, гдⷭ҇ь съ  тобо́ю: бл҃гослове́на ты̀ въ жена́хъ, и҆ бл҃гослове́нъ  пло́дъ чре́ва твоегѡ̀, ꙗ҆́кѡ сп҃са родила̀ є҆сѝ дꙋ́шъ  на́шихъ. Покло́нъ а҃. 
Сла́ва: 
Крⷭ҇ти́телю хрⷭ҇то́въ, всѣ́хъ на́съ помѧнѝ, да  и҆зба́вимсѧ ѿ беззако́нїй на́шихъ: тебѣ́ бо даде́сѧ  бл҃года́ть моли́тисѧ за ны̀. Покло́нъ а҃. 
И҆ ны́нѣ: 
Моли́те за ны̀ ст҃і́и а҆пⷭ҇ли, ст҃і́и всѝ, да  и҆зба́вимсѧ ѿ бѣ́дъ и҆ скорбе́й: ва́съ бо тє́плыѧ  предста́тели ко сп҃сꙋ стѧжа́хомъ. Покло́нъ а҃. 
Под̾ твоѐ бл҃гоꙋтро́бїе прибѣга́емъ (с. 163)  бцⷣе, молє́нїѧ на̑ша не пре́зри во ѡ҆бстоѧ́нїи, но ѿ  бѣ́дъ и҆зба́ви ны̀ є҆ди́на чⷭ҇таѧ, є҆ди́на  бл҃гослове́ннаѧ.  
Без̾ покло́на. Гдⷭ҇и поми́лꙋй, м҃. 
Сла́ва, и҆ ны́нѣ:  
Чⷭ҇тнѣ́йшꙋю херꙋві̑мъ:  
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ:  
Сы́й бл҃гослове́нъ хрⷭ҇то́съ бг҃ъ на́шъ, всегда̀,  ны́нѣ и҆ при́снѡ, и҆ во вѣ́ки вѣкѡ́въ. А҆ми́нь. 
Вѣ́домо бꙋ́ди, ꙗ҆́кѡ оу҆ гре́кѡвъ сїю̀ мл҃твꙋ  предстоѧ́тель глаго́летъ: 
Нбⷭ҇ный цр҃ю̀, вѣ́рꙋ оу҆твердѝ, ꙗ҆зы́ки  оу҆кротѝ, мі́ръ оу҆мирѝ, ст҃ы́й хра́мъ се́й [ ст҃ꙋ́ю  ѻ҆би́тель сїю̀] до́брѣ сохранѝ: пре́жде ѿше́дшыѧ  ѻ҆тцы̀ и҆ бра́тїю на́шꙋ въ селе́нїихъ пра́ведныхъ (с.  164) оу҆чинѝ, и҆ на́съ въ покаѧ́нїи и҆ и҆сповѣ́данїи  прїимѝ, ꙗ҆́кѡ бл҃гі́й и҆ человѣколю́бецъ. 
Посе́мъ покло́ны вели̑кїѧ трѝ, глаго́люще въ себѣ̀  на ко́емждо покло́нѣ мл҃твꙋ прпⷣбнагѡ є҆фре́ма. 
Гдⷭ҇и и҆ влⷣко живота̀ моегѡ̀, дꙋ́хъ пра́здности,  оу҆ны́нїѧ, любонача́лїѧ и҆ праздносло́вїѧ не да́ждь мѝ.  Покло́нъ вели́кїй. 
Дх҃ъ же цѣломꙋ́дрїѧ, смиреномꙋ́дрїѧ, терпѣ́нїѧ  и҆ любвѐ да́рꙋй мѝ рабꙋ̀ твоемꙋ̀. Покло́нъ  вели́кїй. 
Є҆́й гдⷭ҇и цр҃ю̀, да́рꙋй мѝ зрѣ́ти моѧ̑  прегрѣшє́нїѧ, и҆ не ѡ҆сꙋжда́ти бра́та моегѡ̀: ꙗ҆́кѡ  бл҃гослове́нъ є҆сѝ во вѣ́ки вѣкѡ́въ, а҆ми́нь.  Покло́нъ вели́кїй. 
Та́же ма́лыхъ покло́нѡвъ в҃і, глаго́люще себѣ̀  вта́й на кі́йждо покло́нъ: 
Бж҃е, ѡ҆чи́сти мѧ̀ грѣ́шнаго. (с. 165) 
И҆ па́ки, сконча́въ покло́ны, глаго́лемъ мл҃твꙋ всю̀  вышепи́саннꙋю:  
Гдⷭ҇и и҆ влⷣко живота̀ моегѡ̀:  
И҆ покло́нъ є҆ди́нъ вели́кїй. 
Та́же, Трист҃о́е. И҆ покло́ны трѝ. И҆ по  Ѻ҆́ч҃е на́шъ: Гдⷭ҇и поми́лꙋй, в҃і. 
Та́же мл҃твꙋ: 
Всест҃а́ѧ трⷪ҇це, є҆диносꙋ́щнаѧ держа́во,  нераздѣ́льное црⷭ҇тво, всѣ́хъ бл҃ги́хъ вина̀,  бл҃говоли́ же и҆ ѡ҆ мнѣ̀ грѣ́шнѣмъ, оу҆твердѝ,  вразꙋмѝ се́рдце моѐ, и҆ всю̀ мою̀ ѿимѝ скве́рнꙋ.  просвѣтѝ мою̀ мы́сль, да вы́нꙋ сла́влю, пою̀ и҆  покланѧ́юсѧ, и҆ глаго́лю: є҆ди́нъ ст҃ъ, є҆ди́нъ гдⷭ҇ь,  і҆и҃съ хрⷭ҇то́съ, въ сла́вꙋ бг҃а ѻ҆ц҃а̀, а҆ми́нь. 
Посе́мъ: 
Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до  вѣ́ка. Три́жды. 
И҆ покло́ны г҃. Сла́ва, и҆ ны́нѣ: (с. 166) 
Та́же, ѱало́мъ л҃г: Бл҃гословлю̀ гдⷭ҇а на  всѧ́кое вре́мѧ: Стр. 125, и҆ ѱало́мъ рм҃д: Вознесꙋ́  тѧ, бж҃е мо́й: И҆ посе́мъ, Досто́йно є҆́сть:  Сла́ва, и҆ ны́нѣ, Гдⷭ҇и поми́лꙋй, три́жды.  Бл҃гословѝ. И҆ быва́етъ коне́чный ѿпꙋ́стъ. Сїѧ̑ же  быва́ютъ, є҆гда̀ є҆́сть вели́кїй по́стъ. 
А҆́ще же є҆́сть и҆́нъ по́стъ, и҆ пѣ́то  А҆ллилꙋ́їа, по покло́нѣхъ, и҆ трист҃о́мъ, и҆ по  возгла́сѣ: Ꙗ҆́кѡ твоѐ є҆́сть црⷭ҇тво: Гдⷭ҇и  поми́лꙋй, в҃і. Сла́ва, и҆ ны́нѣ: И҆ па́ки, Гдⷭ҇и  поми́лꙋй, три́жды. Бл҃гословѝ. 
И҆ ѿпꙋ́стъ. 
А҆́ще же є҆́сть Бг҃ъ гдⷭ҇ь, по трист҃о́мъ  ѿпꙋсти́тельный тропа́рь днѐ, и҆ ѿпꙋ́стъ. 
А҆́ще же хо́щеши, по концѣ̀ вече́рни глаго́ли  мл҃твꙋ сїю̀ вели́кагѡ васі́лїа: 
Бл҃гослове́нъ є҆сѝ влⷣко вседержи́телю,  просвѣти́вый де́нь свѣ́томъ со́лнечнымъ, и҆ но́щь  оу҆ѧсни́вый зарѧ́ми ѻ҆́гненными, (с. 167) є҆́же  долготꙋ̀ днѐ прейтѝ на́съ сподо́билъ є҆сѝ, и҆  прибли́житисѧ нача́лѡмъ но́щи: оу҆слы́ши моле́нїе на́ше,  и҆ всѣ́хъ люде́й твои́хъ, и҆ всѣ́хъ на́съ простѝ  вѡ́льнаѧ и҆ невѡ́льнаѧ согрѣшє́нїѧ. прїимѝ вечє́рнѧѧ  на̑ша молє́нїѧ, и҆ низпослѝ мно́жество млⷭ҇ти твоѧ̀, и҆  щедро́тъ твои́хъ на достоѧ́нїе твоѐ: ѡ҆стѣнѝ на́съ  ст҃ы́ми твои́ми а҆́гг҃лы: воѡрꙋжѝ на́съ ѻ҆рꙋ́жїемъ  пра́вды: ѡ҆градѝ на́съ и҆́стиною твое́ю: соблюдѝ на́съ  си́лою твое́ю: и҆зба́ви на́съ ѿ всѧ́кагѡ ѡ҆бстоѧ́нїѧ,  и҆ всѧ́кагѡ навѣ́та сопроти́внагѡ. пода́ждь же на́мъ и҆  настоѧ́щїй ве́черъ съ приходѧ́щею но́щїю соверше́нъ,  ст҃ъ, ми́ренъ, безгрѣ́шенъ, безбла́зненъ, безмечта́ненъ,  и҆ всѧ̑ дни̑ живота̀ на́шегѡ. мл҃твами ст҃ы́ѧ бцⷣы. и҆  всѣ́хъ ст҃ы́хъ ѿ вѣ́ка бл҃гоꙋгоди́вшихъ, а҆ми́нь. 
Чⷭ҇тнѣ́йшꙋю херꙋві̑мъ: И҆ быва́етъ ѿпꙋ́стъ. 


(с. 168) 
[[18]]Вше́дше же въ трапе́зꙋ, глаго́лемъ: 
Ꙗ҆дѧ́тъ оу҆бо́зїи, и҆ насы́тѧтсѧ, и҆ восхва́лѧтъ  гдⷭ҇а взыска́ющїи є҆гѡ̀, жива̑ бꙋ́дꙋтъ сердца̀ и҆́хъ въ  вѣ́къ вѣ́ка. 
Сла́ва, и҆ ны́нѣ: 
Гдⷭ҇и поми́лꙋй. три́жды. Бл҃гословѝ. И҆  бл҃гословлѧ́етъ сщ҃е́нникъ трапе́зꙋ. По ꙗ҆де́нїи же,  Сла́ва, и҆ ны́нѣ. 
Бы́сть чре́во твоѐ ст҃а́ѧ трапе́за, и҆мꙋ́щаѧ  нбⷭ҇наго хлѣ́ба, хрⷭ҇та̀ бг҃а на́шего, ѿ негѡ́же  всѧ́къ ꙗ҆ды́й не оу҆мира́етъ, ꙗ҆́коже речѐ всѣ́хъ,  бг҃ороди́тельнице, пита́тель. 
И҆ посе́мъ: Чⷭ҇тнѣ́йшꙋю херꙋві̑мъ: 
Та́же: 
Возвесели́лъ ны̀ є҆сѝ гдⷭ҇и, въ творе́нїихъ  твои́хъ, и҆ въ дѣ́лѣхъ рꙋкꙋ̀ твоє́ю возра́дꙋемсѧ.  зна́менасѧ на на́съ свѣ́тъ лица̀ твоегѡ̀ гдⷭ҇и, да́лъ  є҆сѝ весе́лїе въ (с. 169) се́рдцѣ мое́мъ, ѿ плода̀  пшени́цы, вїна̀ и҆ є҆ле́а своегѡ̀ оу҆мно́жишасѧ. въ  ми́рѣ вкꙋ́пѣ оу҆снꙋ̀ и҆ почі́ю, ꙗ҆́кѡ ты̀ гдⷭ҇и,  є҆ди́наго на оу҆пова́нїи всели́лъ мѧ̀ є҆сѝ. 
Сла́ва, и҆ ны́нѣ: Гдⷭ҇и поми́лꙋй, три́жды.  Бл҃гословѝ. 
Сщ҃е́нникъ: Съ на́ми бг҃ъ, свое́ю бл҃года́тїю и҆  чл҃вѣколю́бїемъ, всегда̀, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 


(с. 170) 
[[19]]Нача́ло съ бг҃омъ вели́кагѡ повече́рїѧ 
Глаго́летъ сщ҃е́нникъ: Бл҃гослове́нъ бг҃ъ на́шъ: 
И҆ начина́ютъ бра́тїѧ: 
Сла́ва тебѣ̀ бж҃е на́шъ, сла́ва тебѣ̀. 
Цр҃ю̀ нбⷭ҇ный: Трист҃о́е. Прест҃а́ѧ  трⷪ҇це: Ѻ҆́ч҃е на́шъ. Гдⷭ҇и поми́лꙋй, в҃і. 
Прїиди́те поклони́мсѧ: три́жды. 
И҆ а҆́бїе, а҆́ще є҆́сть пе́рваѧ седми́ца вели́кїѧ  четыредесѧ́тницы, начина́емъ: Бж҃е, въ по́мощь мою̀  вонмѝ: И҆ и҆спо́лнившꙋсѧ семꙋ̀, пое́мъ вели́кїй  канѡ́нъ. 
А҆́ще же нѝ, начина́емъ си́це: 
Внегда̀ призва́ти мѝ, оу҆слы́ша мѧ̀ бг҃ъ пра́вды  моеѧ̀: въ ско́рби распространи́лъ мѧ̀ є҆сѝ. Оу҆ще́дри  мѧ̀, и҆ оу҆слы́ши мл҃твꙋ мою̀. Сы́нове человѣ́честїи,  доко́лѣ тѧжкосе́рдїи; (с. 171) вскꙋ́ю лю́бите сꙋетꙋ̀, и҆  и҆́щете лжѝ; И҆ оу҆вѣ́дите, ꙗ҆́кѡ оу҆дивѝ гдⷭ҇ь  прпⷣбнаго своего̀: гдⷭ҇ь оу҆слы́шитъ мѧ̀, внегда̀  воззва́ти мѝ къ немꙋ̀. Гнѣ́вайтесѧ, и҆ не согрѣша́йте:  ꙗ҆̀же глаго́лете въ сердца́хъ ва́шихъ, на ло́жахъ  ва́шихъ оу҆мили́тесѧ. Пожри́те же́ртвꙋ пра́вды, и҆  оу҆пова́йте на гдⷭ҇а. Мнѡ́зи глаго́лютъ: кто̀ ꙗ҆ви́тъ  на́мъ бл҃га̑ѧ; зна́менасѧ на на́съ свѣ́тъ лица̀ твоегѡ̀,  гдⷭ҇и. Да́лъ є҆сѝ весе́лїе въ се́рдцѣ мое́мъ, ѿ  плода̀ пшени́цы, вїна̀ и҆ є҆ле́а своегѡ̀ оу҆мно́жишасѧ.  Въ ми́рѣ вкꙋ́пѣ оу҆снꙋ̀ и҆ почі́ю: ꙗ҆́кѡ ты̀ гдⷭ҇и,  є҆ди́наго на оу҆пова́нїи всели́лъ мѧ̀ є҆сѝ. 
Гдⷭ҇и, да не ꙗ҆́ростїю твое́ю ѡ҆бличи́ши менѐ,  нижѐ гнѣ́вомъ твои́мъ нака́жеши менѐ. Поми́лꙋй мѧ̀  гдⷭ҇и, ꙗ҆́кѡ не́мощенъ є҆́смь: и҆сцѣли́ мѧ (с. 172)  гдⷭ҇и, ꙗ҆́кѡ смѧто́шасѧ кѡ́сти моѧ̑. И҆ дꙋша̀ моѧ̀  смѧте́сѧ ѕѣлѡ̀: и҆ ты̀ гдⷭ҇и, доко́лѣ; Ѡ҆брати́сѧ  гдⷭ҇и, и҆зба́ви дꙋ́шꙋ мою̀, сп҃си́ мѧ ра́ди млⷭ҇ти  твоеѧ̀: Ꙗ҆́кѡ нѣ́сть въ сме́рти помина́ѧй тебѐ, во  а҆́дѣ же кто̀ и҆сповѣ́стсѧ тебѣ̀; Оу҆трꙋди́хсѧ  воздыха́нїемъ мои́мъ, и҆змы́ю на всѧ́кꙋ но́щь ло́же моѐ,  слеза́ми мои́ми посте́лю мою̀ ѡ҆мочꙋ̀. Смѧте́сѧ ѿ  ꙗ҆́рости ѻ҆́ко моѐ, ѡ҆бетша́хъ во всѣ́хъ вразѣ́хъ  мои́хъ. Ѿстꙋпи́те ѿ менѐ всѝ дѣ́лающїи  беззако́нїе, ꙗ҆́кѡ оу҆слы́ша гдⷭ҇ь гла́съ пла́ча  моегѡ̀. Оу҆слы́ша гдⷭ҇ь моле́нїе моѐ, гдⷭ҇ь мл҃твꙋ мою̀  прїѧ́тъ. Да постыдѧ́тсѧ, и҆ смѧтꙋ́тсѧ всѝ вразѝ моѝ:  да возвратѧ́тсѧ, и҆ оу҆стыдѧ́тсѧ ѕѣлѡ̀ вско́рѣ. 
Доко́лѣ, гдⷭ҇и, забꙋ́деши мѧ̀ до конца̀; доко́лѣ  ѿвраща́еши лицѐ твоѐ (с. 174) ѿ менѐ; Доко́лѣ  положꙋ̀ совѣ́ты въ дꙋшѝ мое́й, болѣ̑зни въ се́рдцѣ  мое́мъ де́нь и҆ но́щь; Доко́лѣ вознесе́тсѧ вра́гъ мо́й  на мѧ̀; При́зри, оу҆слы́ши мѧ̀ гдⷭ҇и бж҃е мо́й,  просвѣтѝ ѻ҆́чи моѝ, да не когда̀ оу҆снꙋ̀ въ сме́рть.  Да не когда̀ рече́тъ вра́гъ мо́й: оу҆крѣпи́хсѧ на  него̀. Стꙋжа́ющїи мѝ возра́дꙋютсѧ, а҆́ще подви́жꙋсѧ.  А҆́зъ же на млⷭ҇ть твою̀ оу҆пова́хъ: возра́дꙋетсѧ  се́рдце моѐ ѡ҆ сп҃се́нїи твое́мъ. Воспою̀ гдⷭ҇еви  бл҃годѣ́ѧвшемꙋ мнѣ̀, и҆ пою̀ и҆́мени гдⷭ҇а вы́шнѧгѡ.  При́зри, оу҆слы́ши мѧ̀ гдⷭ҇и бж҃е мо́й, просвѣтѝ  ѻ҆́чи моѝ, да не когда̀ оу҆снꙋ̀ въ сме́рть: Да не  когда̀ рече́тъ вра́гъ мо́й: оу҆крѣпи́хсѧ на него̀. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. И҆ покло́ны г҃. (с. 174) 
Гдⷭ҇и поми́лꙋй, три́жды. 
Сла́ва и҆ ны́нѣ: 
Къ тебѣ̀ гдⷭ҇и, воздвиго́хъ дꙋ́шꙋ мою̀, бж҃е мо́й  на тѧ̀ оу҆пова́хъ, да не постыжꙋ́сѧ во вѣ́къ, нижѐ да  посмѣю́тъ ми сѧ вразѝ моѝ: И҆́бо всѝ терпѧ́щїи тѧ̀,  не постыдѧ́тсѧ. Да постыдѧ́тсѧ беззако́ннꙋющїи вотщѐ.  Пꙋти̑ твоѧ̑ гдⷭ҇и, скажи́ ми, и҆ стезѧ́мъ твои̑мъ наꙋчи́  мѧ. Наста́ви мѧ̀ на и҆́стинꙋ твою̀, и҆ наꙋчи́ мѧ: ꙗ҆́кѡ  ты̀ є҆сѝ бг҃ъ сп҃съ мо́й, и҆ тебѐ терпѣ́хъ ве́сь  де́нь. Помѧнѝ щедрѡ́ты твоѧ̑ гдⷭ҇и, и҆ млⷭ҇ти твоѧ̑,  ꙗ҆́кѡ ѿ вѣ́ка сꙋ́ть. Грѣ̑хъ ю҆́ности моеѧ̀, и҆  невѣ́дѣнїѧ моегѡ̀ не помѧнѝ, по млⷭ҇ти твое́й помѧни́  мѧ ты̀, ра́ди бл҃гости твоеѧ̀ гдⷭ҇и. Бл҃гъ и҆ пра́въ  гдⷭ҇ь, сегѡ̀ ра́ди законоположи́тъ согрѣша́ющымъ на  пꙋтѝ. Наста́витъ крѡ́ткїѧ на сꙋ́дъ, (с. 175) наꙋчи́тъ  крѡ́ткїѧ пꙋтє́мъ свои̑мъ. Всѝ пꙋтїѐ гдⷭ҇ни млⷭ҇ть и҆  и҆́стина, взыска́ющымъ завѣ́та є҆гѡ̀ и҆ свидѣ́нїѧ  є҆гѡ̀. Ра́ди и҆́мене твоегѡ̀ гдⷭ҇и, и҆ ѡ҆чи́сти грѣ́хъ  мо́й, мно́гъ бо є҆́сть. Кто́ є҆сть человѣ́къ боѧ́йсѧ  гдⷭ҇а; законоположи́тъ є҆мꙋ̀ на пꙋтѝ, є҆го́же  и҆зво́ли. Дꙋша̀ є҆гѡ̀ во бл҃ги́хъ водвори́тсѧ, и҆ сѣ́мѧ  є҆гѡ̀ наслѣ́дитъ зе́млю. Держа́ва гдⷭ҇ь боѧ́щихсѧ  є҆гѡ̀, и҆ завѣ́тъ є҆гѡ̀ ꙗ҆ви́тъ и҆̀мъ. Ѻ҆́чи моѝ  вы́нꙋ ко гдⷭ҇ꙋ, ꙗ҆́кѡ то́й и҆сто́ргнетъ ѿ сѣ́ти  но́зѣ моѝ. При́зри на мѧ̀, и҆ поми́лꙋй мѧ̀, ꙗ҆́кѡ  є҆диноро́дъ и҆ ни́щъ є҆́смь а҆́зъ. Скѡ́рби се́рдца  моегѡ̀ оу҆мно́жишасѧ, ѿ нꙋ́ждъ мои́хъ и҆зведи́ мѧ.  Ви́ждь смире́нїе моѐ и҆ трꙋ́дъ мо́й, и҆ ѡ҆ста́ви всѧ̑  грѣхѝ моѧ̑. Ви́ждь врагѝ моѧ̑, ꙗ҆́кѡ оу҆мно́жишасѧ,  и҆ ненавидѣ́нїемъ непра́веднымъ возненави́дѣша мѧ̀. (с.  176) Сохранѝ дꙋ́шꙋ мою̀, и҆ и҆зба́ви мѧ̀, да не  постыжꙋ́сѧ, ꙗ҆́кѡ оу҆пова́хъ на тѧ̀. Неѕло́бивїи и҆  пра́вїи прилѣплѧ́хꙋсѧ мнѣ̀, ꙗ҆́кѡ потерпѣ́хъ тѧ̀  гдⷭ҇и. И҆зба́ви бж҃е, і҆и҃лѧ ѿ всѣ́хъ скорбе́й є҆гѡ̀. 
На тѧ̀ гдⷭ҇и оу҆пова́хъ, да не постыжꙋ́сѧ во  вѣ́къ, пра́вдою твое́ю и҆зба́ви мѧ̀, и҆ и҆зми́ мѧ.  Приклонѝ ко мнѣ̀ оу҆́хо твоѐ, оу҆скорѝ и҆з̾ѧ́ти  мѧ̀. бꙋ́ди мѝ въ бг҃а защи́тителѧ, и҆ въ до́мъ  прибѣ́жища, є҆́же сп҃сти́ мѧ. Ꙗ҆́кѡ держа́ва моѧ̀, и҆  прибѣ́жище моѐ є҆сѝ ты̀: и҆ и҆́мене твоегѡ̀ ра́ди  наста́виши мѧ̀, и҆ препита́еши мѧ̀. И҆зведе́ши мѧ̀ ѿ  сѣ́ти сеѧ̀, ю҆́же скры́ша мѝ: ꙗ҆́кѡ ты̀ є҆сѝ  защи́титель мо́й гдⷭ҇и. Въ рꙋ́цѣ твоѝ предложꙋ̀ дꙋ́хъ  мо́й: и҆зба́вилъ мѧ̀ є҆сѝ гдⷭ҇и бж҃е и҆́стины.  Возненави́дѣлъ є҆сѝ хранѧ́щыѧ сꙋеты̀ вотщѐ: а҆́зъ же  на гдⷭ҇а (с. 177) оу҆пова́хъ. Возра́дꙋюсѧ и҆  возвеселю́сѧ ѡ҆ млⷭ҇ти твое́й, ꙗ҆́кѡ призрѣ́лъ є҆сѝ  на смире́нїе моѐ, спа́слъ є҆сѝ ѿ нꙋ́ждъ дꙋ́шꙋ мою̀.  И҆ нѣ́си менѐ затвори́лъ въ рꙋка́хъ вра́жїихъ,  поста́вилъ є҆сѝ на простра́ннѣ но́зѣ моѝ. Поми́лꙋй  мѧ̀ гдⷭ҇и, ꙗ҆́кѡ скорблю̀, смѧте́сѧ ꙗ҆́ростїю ѻ҆́ко  моѐ, дꙋша̀ моѧ̀ и҆ оу҆тро́ба моѧ̀. Ꙗ҆́кѡ и҆счезѐ въ  болѣ́зни живо́тъ мо́й, и҆ лѣ̑та моѧ̑ въ воздыха́нїихъ:  и҆знемо́же нището́ю крѣ́пость моѧ̀, и҆ кѡ́сти моѧ̑  смѧто́шасѧ. Ѿ всѣ́хъ вра̑гъ мои́хъ бы́хъ поноше́нїе,  и҆ сосѣ́дѡмъ мои̑мъ ѕѣлѡ̀, и҆ стра́хъ зна́ємымъ  мои̑мъ: ви́дѧщїи мѧ̀ во́нъ бѣжа́ша ѿ менѐ. Забве́нъ  бы́хъ ꙗ҆́кѡ ме́ртвъ ѿ се́рдца, бы́хъ ꙗ҆́кѡ сосꙋ́дъ  погꙋбле́нъ. Ꙗ҆́кѡ слы́шахъ гажде́нїе мно́гихъ живꙋ́щихъ  ѻ҆́крестъ: внегда̀ собра́тисѧ и҆̀мъ вкꙋ́пѣ на мѧ̀, (с.  178) прїѧ́ти дꙋ́шꙋ мою̀ совѣща́ша. А҆́зъ же на тѧ̀ гдⷭ҇и  оу҆пова́хъ, рѣ́хъ: ты̀ є҆сѝ бг҃ъ мо́й. Въ рꙋкꙋ̀  твоє́ю жре́бїи моѝ, и҆зба́ви мѧ̀ и҆з̾ рꙋкѝ вра̑гъ  мои́хъ, и҆ ѿ гонѧ́щихъ мѧ̀. Просвѣтѝ лицѐ твоѐ на  раба̀ твоего̀, сп҃си́ мѧ млⷭ҇тїю твое́ю. Гдⷭ҇и, да не  постыжꙋ́сѧ, ꙗ҆́кѡ призва́хъ тѧ̀, да постыдѧ́тсѧ  нечести́вїи, и҆ сни́дꙋтъ во а҆́дъ. Нѣ́мы да бꙋ́дꙋтъ  оу҆стны̀ льсти̑выѧ, глаго́лющыѧ на пра́веднаго  беззако́нїе, горды́нею и҆ оу҆ничиже́нїемъ. Ко́ль мно́гое  мно́жество бл҃гости твоеѧ̀ гдⷭ҇и, ю҆́же скры́лъ є҆сѝ  боѧ́щымсѧ тебѐ, содѣ́лалъ є҆сѝ оу҆пова́ющымъ на тѧ̀,  пред̾ сы́ны человѣ́ческими. Скры́еши и҆̀хъ въ та́йнѣ  лица̀ твоегѡ̀ ѿ мѧте́жа человѣ́ческа: покры́еши и҆̀хъ  въ кро́вѣ ѿ прерѣка́нїѧ ꙗ҆зы̑къ. Бл҃гослове́нъ  гдⷭ҇ь, ꙗ҆́кѡ оу҆дивѝ млⷭ҇ть свою̀ во гра́дѣ (с. 179)  ѡ҆гражде́нїѧ. А҆́зъ же рѣ́хъ во и҆зстꙋпле́нїи мое́мъ,  ѿве́рженъ є҆́смь ѿ лица̀ ѻ҆́чїю твое́ю: сегѡ̀ ра́ди  оу҆слы́шалъ є҆сѝ гла́съ мл҃твы моеѧ̀, внегда̀  воззва́хъ къ тебѣ̀. Возлюби́те гдⷭ҇а всѝ прпⷣбнїи  є҆гѡ̀, ꙗ҆́кѡ и҆́стины взыска́етъ гдⷭ҇ь и҆ воздае́тъ  и҆зли́ше творѧ́щымъ горды́ню. Мꙋжа́йтесѧ, и҆ да  крѣпи́тсѧ се́рдце ва́ше, всѝ оу҆пова́ющїи на гдⷭ҇а. 
Живы́й въ по́мощи вы́шнѧгѡ, въ кро́вѣ бг҃а  нбⷭ҇нагѡ водвори́тсѧ. Рече́тъ гдⷭ҇еви: застꙋ́пникъ мо́й  є҆сѝ, и҆ прибѣ́жище моѐ, бг҃ъ мо́й, и҆ оу҆пова́ю на  него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆  ѿ словесѐ мѧте́жна. Плещма̀ свои́ма ѡ҆сѣни́тъ тѧ̀, и҆  под̾ крилѣ̀ є҆гѡ̀ надѣ́ешисѧ. Ѻ҆рꙋ́жїемъ ѡ҆бы́детъ  тѧ̀ и҆́стина є҆гѡ̀, не оу҆бои́шисѧ ѿ стра́ха  нощна́гѡ, ѿ стрѣлы̀ летѧ́щїѧ во днѝ, ѿ ве́щи во  тьмѣ̀ (с. 180) преходѧ́щїѧ, ѿ срѧ́ща и҆ бѣ́са  полꙋ́деннагѡ. Паде́тъ ѿ страны̀ твоеѧ̀ ты́сѧща, и҆  тьма̀ ѡ҆деснꙋ́ю тебѐ, къ тебѣ́ же не прибли́житсѧ.  Ѻ҆ба́че ѻ҆чи́ма твои́ма смо́триши, и҆ воздаѧ́нїе  грѣ́шникѡвъ оу҆́зриши. Ꙗ҆́кѡ ты̀ гдⷭ҇и, оу҆пова́нїе  моѐ, вы́шнѧго положи́лъ є҆сѝ прибѣ́жище твоѐ. Не  прїи́детъ къ тебѣ̀ ѕло̀, и҆ ра́на не прибли́житсѧ  тѣлесѝ твоемꙋ̀. Ꙗ҆́кѡ а҆́гг҃лѡмъ свои̑мъ заповѣ́сть  ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На  рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень  но́гꙋ твою̀. На а҆́спїда и҆ васїлі́ска настꙋ́пиши, и҆  попере́ши льва̀ и҆ ѕмі́ѧ. Ꙗ҆́кѡ на мѧ̀ оу҆пова̀, и҆  и҆зба́влю и҆̀: покры́ю и҆̀, ꙗ҆́кѡ позна̀ и҆́мѧ моѐ:  Воззове́тъ ко мнѣ̀, и҆ оу҆слы́шꙋ є҆го̀: съ ни́мъ  є҆́смь въ ско́рби, и҆змꙋ̀ є҆го̀: и҆ просла́влю є҆го̀:  (с. 181) Долгото́ю дне́й и҆спо́лню є҆го̀, и҆ ꙗ҆влю̀  є҆мꙋ̀ сп҃се́нїе моѐ. 
Сла́ва, и҆ ны́нѣ: 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 
Гдⷭ҇и поми́лꙋй, три́жды. 
Сла́ва, и҆ ны́нѣ: 
А҆́ще є҆́сть по́стъ, покло́ны трѝ. Та́же  начина́емъ глаго́лати стїхѝ со сладкопѣ́нїемъ, не  ско́рѡ, и҆ вели́кимъ гла́сомъ. 
Пе́рвый ли́къ: 
Съ на́ми бг҃ъ, разꙋмѣ́йте ꙗ҆зы́цы, и҆  покарѧ́йтесѧ: Ꙗ҆́кѡ съ на́ми бг҃ъ. 
Вторы́й ли́къ, то́жде. 
Та́же по чи́нꙋ кі́йждо ли́къ сво́й сті́хъ. 
Пе́рвый ли́къ: 
Оу҆слы́шите до послѣ́днихъ землѝ: Ꙗ҆́кѡ  съ на́ми бг҃ъ. (с. 182) 
Вторы́й ли́къ: 
Могꙋ́щїи покарѧ́йтесѧ: Ꙗ҆́кѡ съ на́ми бг҃ъ. 
А҆́ще бо па́ки возмо́жете, и҆ па́ки побѣжде́ни  бꙋ́дете: Ꙗ҆́кѡ съ на́ми бг҃ъ. 
И҆ и҆́же а҆́ще совѣ́тъ совѣщава́ете, разори́тъ  гдⷭ҇ь: Ꙗ҆́кѡ съ на́ми бг҃ъ. 
И҆ сло́во, є҆́же а҆́ще возглаго́лете, не  пребꙋ́детъ въ ва́съ: Ꙗ҆́кѡ съ на́ми бг҃ъ. 
Стра́ха же ва́шегѡ не оу҆бои́мсѧ, нижѐ  смꙋти́мсѧ: Ꙗ҆́кѡ съ на́ми бг҃ъ. 
Гдⷭ҇а же бг҃а на́шего того̀ ѡ҆ст҃и́мъ, и҆ то́й  бꙋ́детъ на́мъ въ стра́хъ: Ꙗ҆́кѡ съ на́ми бг҃ъ. 
И҆ а҆́ще на него̀ надѣ́ѧсѧ бꙋ́дꙋ, бꙋ́детъ мнѣ̀  во ѡ҆сщ҃е́нїе: Ꙗ҆́кѡ съ на́ми бг҃ъ. 
И҆ оу҆пова́ѧ бꙋ́дꙋ на него̀, и҆ спасꙋ́сѧ и҆́мъ:  Ꙗ҆́кѡ съ на́ми бг҃ъ. (с. 183) 
Сѐ а҆́зъ и҆ дѣ́ти, ꙗ҆̀же мѝ дадѐ бг҃ъ:  Ꙗ҆́кѡ съ на́ми бг҃ъ. 
Лю́дїе ходѧ́щїи во тьмѣ̀, ви́дѣша свѣ́тъ  ве́лїй: Ꙗ҆́кѡ съ на́ми бг҃ъ. 
Живꙋ́щїи во странѣ̀ и҆ сѣ́ни сме́ртнѣй, свѣ́тъ  возсїѧ́етъ на вы̀: Ꙗ҆́кѡ съ на́ми бг҃ъ. 
Ꙗ҆́кѡ ѻ҆троча̀ роди́сѧ на́мъ, сн҃ъ, и҆ даде́сѧ  на́мъ: Ꙗ҆́кѡ съ на́ми бг҃ъ. 
Є҆гѡ́же нача́льство бы́сть на ра́мѣ є҆гѡ̀:  Ꙗ҆́кѡ съ на́ми бг҃ъ. 
И҆ ми́ра є҆гѡ̀ нѣ́сть предѣ́ла: Ꙗ҆́кѡ съ  на́ми бг҃ъ. 
И҆ нарица́етсѧ и҆́мѧ є҆гѡ̀, вели́ка совѣ́та  а҆́гг҃лъ: Ꙗ҆́кѡ съ на́ми бг҃ъ. 
Чꙋ́денъ совѣ́тникъ: Ꙗ҆́кѡ съ на́ми бг҃ъ. 
Бг҃ъ крѣ́покъ, власти́тель, нача́льникъ ми́ра:  Ꙗ҆́кѡ съ на́ми бг҃ъ. (с. 184) 
Ѻ҆ц҃ъ бꙋ́дꙋщагѡ вѣ́ка: Ꙗ҆́кѡ съ на́ми бг҃ъ. 
И҆спо́лнившымъ же сѧ стїхѡ́мъ, ꙗ҆́кѡ предрече́сѧ,  пое́тсѧ. 
Съ на́ми бг҃ъ, разꙋмѣ́йте ꙗ҆зы́цы, и҆  покарѧ́йтесѧ: Ꙗ҆́кѡ съ на́ми бг҃ъ. 
И҆ па́ки є҆ди́ницею ѿ ѻ҆бою̀ ли̑кꙋ. 
Сла́ва: Пе́рвый ли́къ: Съ на́ми бг҃ъ: 
И҆ ны́нѣ: Вторы́й, то́жде. 
Та́же два̀ ли̑ка вкꙋ́пѣ: 
Ꙗ҆́кѡ съ на́ми бг҃ъ. 
И҆ а҆́бїе настоѧ́щыѧ тропарѝ. 
Пе́рвый ли́къ: 
Де́нь преше́дъ, бл҃годарю́ тѧ гдⷭ҇и, ве́черъ,  прошꙋ̀, съ но́щїю без̾ грѣха̀ пода́ждь мѝ сп҃се, и҆  сп҃си́ мѧ. 
Вторы́й ли́къ. Сла́ва: 
Де́нь преше́дъ, славосло́влю тѧ̀ влⷣко, ве́черъ,  прошꙋ̀, съ но́щїю безсобла́знство пода́ждь мѝ сп҃се, и҆  сп҃си́ мѧ. (с. 185) 
Два̀ ли̑ка. И҆ ны́нѣ: 
Де́нь преше́дъ, пѣсносло́влю тѧ̀ ст҃ы́й, ве́черъ,  прошꙋ̀, съ но́щїю ненавѣ́тенъ пода́ждь мѝ сп҃се, и҆  спаси́ мѧ. 
Вкꙋ́пѣ два̀ ли̑ка: 
Безпло́тное є҆стество̀ херꙋві́мское, немо́лчными  пѣ́сньми тѧ̀ славосло́вѧтъ. Шестокри̑льнаѧ живѡ́тнаѧ  серафі́ми, непреста́нными гла́сы тѧ̀ превозно́сѧтъ:  а҆́гг҃лѡвъ же всѧ̑ вѡ́инства трист҃ы́ми пѣ́сньми тѧ̀  восхвалѧ́ютъ. Пре́жде бо всѣ́хъ є҆сѝ сы́й ѻ҆ц҃ъ, и҆  собезнача́льна и҆́маши твоего̀ сн҃а: и҆ равноче́стна  носѧ́й дх҃а жи́зни, трⷪ҇цы ꙗ҆влѧ́еши нераздѣ́льное.  Прест҃а́ѧ дв҃о мт҃и бж҃їѧ, и҆ и҆̀же сло́ва самови́дцы и҆  слꙋги̑: прⷪ҇рѡ́къ же и҆ мч҃нкъ всѝ ли́цы, ꙗ҆́кѡ  безсме́ртнꙋ и҆мꙋ́ще жи́знь: ѡ҆ всѣ́хъ (с. 186) моли́тесѧ  прилѣ́жнѡ, ꙗ҆́кѡ всѝ є҆смы̀ въ бѣда́хъ. Да пре́лести  и҆зба́вльшесѧ лꙋка́вагѡ, а҆́гг҃льскꙋю вопїе́мъ пѣ́снь:  ст҃ы́й, ст҃ы́й, ст҃ы́й, трист҃ы́й гдⷭ҇и, поми́лꙋй и҆  сп҃сѝ на́съ, а҆ми́нь. 
И҆ а҆́бїе ни́зкимъ гла́сомъ: 
[а҃] Вѣ́рꙋю во є҆ди́наго бг҃а ѻ҆ц҃а̀  вседержи́телѧ, творца̀ нб҃ꙋ и҆ землѝ, ви̑димымъ же  всѣ̑мъ и҆ неви̑димымъ. [в҃] И҆ во є҆ди́наго гдⷭ҇а  і҆и҃са хрⷭ҇та̀, сн҃а бж҃їѧ, є҆диноро́днаго, и҆́же ѿ  ѻ҆ц҃а̀ рожде́ннаго пре́жде всѣ́хъ вѣ̑къ. свѣ́та ѿ  свѣ́та, бг҃а и҆́стинна, ѿ бг҃а и҆́стинна, рожде́нна,  не сотворе́нна, є҆диносꙋ́щна ѻ҆ц҃ꙋ̀, и҆́мже всѧ̑ бы́ша.  [г҃] На́съ ра́ди человѣ̑къ, и҆ на́шегѡ ра́ди  сп҃се́нїѧ сше́дшаго съ нб҃съ, и҆ воплоти́вшагосѧ ѿ дх҃а  ст҃а и҆ мр҃і́и дв҃ы, и҆ вочеловѣ́чшасѧ. [д҃]  Распѧ́таго же за ны̀ при понті́йстѣмъ пїла́тѣ, и҆  страда́вша, (с. 187) и҆ погребе́на. [є҃] И҆  воскре́сшаго въ тре́тїй де́нь, по писа́нїємъ. [ѕ҃]  И҆ возше́дшаго на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀.  [з҃] И҆ па́ки грѧдꙋ́щаго со сла́вою сꙋди́ти живы̑мъ  и҆ мє́ртвымъ, є҆гѡ́же црⷭ҇твїю не бꙋ́детъ конца̀.  
[и҃] И҆ въ дх҃а ст҃а́го, гдⷭ҇а животворѧ́щаго,  и҆́же ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆  сн҃омъ спокланѧ́ема и҆ ссла́вима, глаго́лавшаго  прⷪ҇ро́ки. [ѳ҃] Во є҆ди́нꙋ ст҃ꙋ́ю, собо́рнꙋю и҆  а҆пⷭ҇льскꙋю цр҃ковь. [і҃] И҆сповѣ́дꙋю є҆ди́но  кр҃ще́нїе, во ѡ҆ставле́нїе грѣхѡ́въ. [а҃і]Ча́ю  воскрⷭ҇нїѧ ме́ртвыхъ: [в҃і] И҆ жи́зни бꙋ́дꙋщагѡ  вѣ́ка, а҆ми́нь. 
И҆ а҆́бїе, Прест҃а́ѧ: всѧ̑ глаго́лютсѧ по  два́жды, кромѣ̀ Прест҃а́ѧ влⷣчце, є҆́же  глаго́летсѧ три́жды. 
Прест҃а́ѧ влⷣчце бцⷣе, молѝ ѡ҆ на́съ  грѣ́шныхъ. (с. 188) 
Всѧ̑ нбⷭ҇ныѧ си̑лы ст҃ы́хъ а҆́гг҃лъ и҆ а҆рха̑гг҃лъ  моли́те ѡ҆ на́съ грѣ́шныхъ. 
Ст҃ы́й і҆ѡа́нне прⷪ҇ро́че, и҆ прⷣте́че, и҆  крⷭ҇ти́телю гдⷭ҇а на́шегѡ і҆и҃са хрⷭ҇та̀, молѝ ѡ҆ на́съ  грѣ́шныхъ. 
Ст҃і́и сла́внїи а҆пⷭ҇ли, прⷪ҇ро́цы и҆ мч҃нцы, и҆  всѝ ст҃і́и, моли́те ѡ҆ на́съ грѣ́шныхъ. 
Прпⷣбнїи и҆ бг҃оно́снїи ѻ҆тцы̀ на́ши, па́стырїе  и҆ оу҆чи́телїе вселе́нныѧ, моли́те ѡ҆ на́съ грѣ́шныхъ. 
Здѣ́ же глаго́летсѧ и҆ ст҃ы́й хра́ма. 
Непобѣди́маѧ, и҆ непостижи́маѧ, и҆ бж҃е́ственнаѧ  си́ло чⷭ҇тна́гѡ и҆ животворѧ́щагѡ крⷭ҇та̀, не ѡ҆ста́ви  на́съ грѣ́шныхъ. 
Бж҃е, ѡ҆чи́сти на́съ грѣ́шныхъ. 
Бж҃е, ѡ҆чи́сти на́съ грѣ́шныхъ, и҆ поми́лꙋй  на́съ. 
Та́же: Трист҃о́е. Прест҃а́ѧ трⷪ҇це:  Ѻ҆́ч҃е на́шъ: (с. 189) 
И҆ пое́мъ тропарѝ сїѧ̑ въ понедѣ́льникъ и҆ въ  сре́дꙋ ве́чера, во гла́съ в҃. [А҆́ще же прилꙋчи́тсѧ  пра́здникъ, пое́мъ тропа́рь пра́здника.] 
Просвѣтѝ ѻ҆́чи моѝ хрⷭ҇тѐ бж҃е, да не когда̀  оу҆снꙋ̀ въ сме́рть, да не когда̀ рече́тъ вра́гъ мо́й:  оу҆крѣпи́хсѧ на него̀. 
Сла́ва: 
Застꙋ́пникъ дꙋшѝ моеѧ̀ бꙋ́ди бж҃е, ꙗ҆́кѡ  посредѣ̀ хождꙋ̀ сѣте́й мно́гихъ, и҆зба́ви мѧ̀ ѿ  ни́хъ, и҆ сп҃си́ мѧ бл҃же, ꙗ҆́кѡ чл҃вѣколю́бецъ. 
И҆ ны́нѣ, бг҃оро́диченъ: 
Ꙗ҆́кѡ не и҆́мамы дерзнове́нїѧ за премнѡ́гїѧ  грѣхѝ на́шѧ, ты̀ и҆́же ѿ тебѐ ро́ждшагосѧ молѝ,  бцⷣе дв҃о: мно́гѡ бо мо́жетъ моле́нїе мт҃рнее ко  бл҃госе́рдїю влⷣки. не пре́зри грѣ́шныхъ мольбы̑  всечⷭ҇таѧ, ꙗ҆́кѡ млⷭ҇тивъ (с. 190) є҆́сть, и҆ спастѝ  могі́й, и҆́же и҆ страда́ти ѡ҆ на́съ и҆зво́ливый. 
И҆́ны тропарѝ во вто́рникъ и҆ въ четверто́къ  ве́чера, во гла́съ и҃: 
Неви́димыхъ вра̑гъ мои́хъ неꙋсыпа́нїе вѣ́си  гдⷭ҇и, и҆ ѻ҆каѧ́нныѧ пло́ти моеѧ̀ неможе́нїе вѣ́си  созда́вый мѧ̀. тѣ́мже въ рꙋ́цѣ твоѝ предаю̀ дꙋ́хъ  мо́й, покры́й мѧ̀ крило́ма твоеѧ̀ бл҃гости, да не когда̀  оу҆снꙋ̀ въ сме́рть, и҆ оу҆́мныѧ моѝ ѻ҆́чи просвѣтѝ  въ наслажде́нїе бж҃е́ственныхъ слове́съ твои́хъ, и҆  воздви́гни мѧ̀ во вре́мѧ бл҃гопотре́бно къ твоемꙋ̀  славосло́вїю, ꙗ҆́кѡ є҆ди́нъ бл҃гъ и҆ чл҃вѣколю́бецъ. 
Сті́хъ: При́зри, и҆ оу҆слы́ши мѧ̀, гдⷭ҇и бж҃е  мо́й: 
Ꙗ҆́кѡ стра́шенъ сꙋ́дъ тво́й гдⷭ҇и, а҆́гг҃лѡмъ  предстоѧ́щымъ, человѣ́кѡмъ вводи̑мымъ, кни́гамъ  разгиба́ємымъ, (с. 191) дѣлѡ́мъ и҆спытꙋ́ємымъ,  помыслѡ́мъ и҆стѧзꙋ́ємымъ: кі́й сꙋ́дъ бꙋ́детъ мнѣ̀  зача́томꙋ во грѣсѣ́хъ; кто́ ми пла́мень оу҆гаси́тъ;  кто́ ми тьмꙋ̀ просвѣти́тъ; а҆́ще не ты̀ гдⷭ҇и,  поми́лꙋеши мѧ̀, ꙗ҆́кѡ чл҃вѣколю́бецъ. 
Сла́ва: 
Сле́зы мѝ да́ждь бж҃е, ꙗ҆́коже и҆ногда̀ женѣ̀  грѣ́шницѣ: и҆ сподо́би мѧ̀ ѡ҆мочи́ти но́зѣ твоѝ,  ꙗ҆̀же мѧ̀ ѿ пꙋтѝ пре́лести свободи́вшыѧ, и҆ мѵ́ро  бл҃гоꙋха́нїѧ тебѣ̀ приноси́ти, житїѐ чи́сто,  покаѧ́нїемъ мѝ созда́нное, да оу҆слы́шꙋ и҆ а҆́зъ  жела́емый тво́й гла́съ: вѣ́ра твоѧ̀ сп҃се́ тѧ, и҆дѝ въ  ми́рѣ. 
И҆ ны́нѣ, бг҃оро́диченъ: 
Непосты́днꙋю, бцⷣе, наде́ждꙋ твою̀ и҆мѣ́ѧ,  спасꙋ́сѧ, предста́тельство твоѐ стѧжа́въ, пречⷭ҇таѧ, не  оу҆бою́сѧ: поженꙋ̀ врагѝ моѧ̑, и҆ побѣждꙋ̀ ѧ҆̀, во  є҆ди́нъ ѡ҆болкі́йсѧ, ꙗ҆́кѡ въ бронѧ̀ (с. 192) кро́въ  тво́й, и҆ всемогꙋ́щꙋю твою̀ по́мощь, молѧ́сѧ вопїю́ ти:  влⷣчце, сп҃си́ мѧ мл҃твами твои́ми, и҆ возста́ви мѧ̀ ѿ  мра́чнагѡ сна̀ къ твоемꙋ̀ славосло́вїю, си́лою и҆з̾  тебѐ воплоти́вшагѡсѧ сн҃а бж҃їѧ. 
Гдⷭ҇и поми́лꙋй, м҃. 
Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  
И҆́менемъ гдⷭ҇нимъ бл҃гословѝ, ѻ҆́тче. 
І҆ере́й: Мл҃твами ст҃ы́хъ ѻ҆тє́цъ на́шихъ, гдⷭ҇и  і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
И҆ мл҃твꙋ сїю̀ вели́кагѡ васі́лїа: 
Гдⷭ҇и гдⷭ҇и, и҆збавле́й на́съ ѿ всѧ́кїѧ стрѣлы̀  летѧ́щїѧ во днѝ, и҆зба́ви на́съ и҆ ѿ всѧ́кїѧ ве́щи во  тьмѣ̀ преходѧ́щїѧ. Прїимѝ же́ртвꙋ вече́рнюю рꙋ́къ  на́шихъ воздѣѧ́нїе. Сподо́би же на́съ и҆ нощно́е  по́прище (с. 193) без̾ поро́ка прейтѝ, неискꙋше́ны ѿ  ѕлы́хъ. И҆ и҆зба́ви на́съ ѿ всѧ́кагѡ смꙋще́нїѧ и҆  боѧ́зни, ꙗ҆́же ѿ дїа́вола на́мъ прибыва́ющїѧ. Да́рꙋй  дꙋша́мъ на́шымъ оу҆миле́нїе, и҆ помыслѡ́мъ на́шымъ  попече́нїе, є҆́же на стра́шнѣмъ и҆ пра́веднѣмъ твое́мъ  сꙋдѣ̀ и҆спыта́нїѧ. Пригвоздѝ стра́хꙋ твоемꙋ̀ плѡ́ти  на́шѧ, и҆ оу҆мертвѝ оу҆́ды на́шѧ сꙋ́щыѧ на землѝ: да  и҆ со́ннымъ безмо́лвїемъ просвѣти́мсѧ зрѣ́нїемъ сꙋде́бъ  твои́хъ. Ѿими́ же ѿ на́съ всѧ́кое мечта́нїе  неподо́бное, и҆ по́хоть вре́днꙋ. Возста́ви же на́съ во  вре́мѧ моли́твы, оу҆твержде́ны въ вѣ́рѣ, и҆  преспѣва́ющыѧ въ за́повѣдехъ твои́хъ, бл҃говоле́нїемъ,  и҆ бла́гостїю є҆диноро́днагѡ сн҃а твоегѡ̀: съ ни́мже  бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆  животворѧ́щимъ (с. 194) твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
И҆ а҆́бїе: Прїиди́те, поклони́мсѧ: три́жды. И҆  покло́ны г҃. 
Та́же ѱало́мъ н҃: 
Поми́лꙋй мѧ̀ бж҃е, по вели́цѣй ми́лости твое́й и҆  по мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ  грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ  а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ.  Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю  сотвори́хъ, ꙗ҆́кѡ да ѡ҆правди́шисѧ во словесѣ́хъ  твои́хъ, и҆ побѣди́ши, внегда̀ сꙋди́ти тѝ. Се́ бо въ  беззако́нїихъ зача́тъ є҆́смь, и҆ во грѣсѣ́хъ роди́ мѧ  ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ (с. 195) ѵ҆ссѡ́помъ, и҆ ѡ҆чи́щꙋсѧ:  ѡ҆мы́еши мѧ̀, и҆ па́че снѣ́га оу҆бѣлю́сѧ. Слꙋ́хꙋ  моемꙋ̀ да́си ра́дость и҆ весе́лїе, возра́дꙋютсѧ кѡ́сти  смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆  всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди  во мнѣ̀ бж҃е, и҆ дꙋ́хъ пра́въ ѡ҆бновѝ во оу҆тро́бѣ  мое́й. Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Возда́ждь мѝ  ра́дость сп҃се́нїѧ твоегѡ̀, и҆ дх҃омъ влⷣчнимъ  оу҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆  нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ  крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ  мо́й пра́вдѣ твое́й. Гдⷭ҇и, оу҆стнѣ̀ моѝ ѿве́рзеши,  и҆ оу҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще  бы восхотѣ́лъ є҆сѝ же́ртвы, да́лъ бы́хъ оу҆́бѡ:  всесожже́нїѧ не (с. 196) бл҃говоли́ши. Же́ртва бг҃ꙋ дꙋ́хъ  сокрꙋше́нъ: се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆бл҃жѝ гдⷭ҇и, бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ: тогда̀ возложа́тъ на ѻ҆лта́рь тво́й  тельцы̀. 
Гдⷭ҇и, оу҆слы́ши моли́твꙋ мою̀, и҆ во́пль мо́й къ  тебѣ̀ да прїи́детъ. Не ѿвратѝ лица̀ твоегѡ̀ ѿ  менѐ: во́ньже а҆́ще де́нь скорблю̀, приклонѝ ко мнѣ̀  оу҆́хо твоѐ: во́ньже а҆́ще де́нь призовꙋ́ тѧ, ско́рѡ  оу҆слы́ши мѧ̀. Ꙗ҆́кѡ и҆счезо́ша ꙗ҆́кѡ ды́мъ дні́е  моѝ, и҆ кѡ́сти моѧ̑ ꙗ҆́кѡ сꙋши́ло сосхо́шасѧ.  Оу҆ѧ́звенъ бы́хъ ꙗ҆́кѡ трава̀, и҆ и҆́зсше се́рдце моѐ,  ꙗ҆́кѡ забы́хъ снѣ́сти хлѣ́бъ мо́й. Ѿ гла́са  воздыха́нїѧ моегѡ̀, прильпѐ ко́сть моѧ̀ пло́ти мое́й.  (с. 197) Оу҆подо́бихсѧ неѧ́сыти пꙋсты́ннѣй, бы́хъ  ꙗ҆́кѡ нощны́й вра́нъ на ны́рищи. Бдѣ́хъ, и҆ бы́хъ  ꙗ҆́кѡ пти́ца, ѡ҆со́бѧщаѧсѧ на здѣ̀. Ве́сь де́нь  поноша́хꙋ мѝ вразѝ моѝ, и҆ хва́лѧщїи мѧ̀ мно́ю  кленѧ́хꙋсѧ. Занѐ пе́пелъ ꙗ҆́кѡ хлѣ́бъ ꙗ҆дѧ́хъ, и҆  питїѐ моѐ съ пла́чемъ растворѧ́хъ. Ѿ лица̀ гнѣ́ва  твоегѡ̀ и҆ ꙗ҆́рости твоеѧ̀, ꙗ҆́кѡ возне́съ низве́рглъ  мѧ̀ є҆сѝ. Дні́е моѝ ꙗ҆́кѡ сѣ́нь оу҆клони́шасѧ, и҆  а҆́зъ ꙗ҆́кѡ сѣ́но и҆зсхо́хъ. Ты́ же гдⷭ҇и, во вѣ́къ  пребыва́еши, и҆ па́мѧть твоѧ̀ въ ро́дъ и҆ ро́дъ. Ты̀  воскре́съ оу҆ще́дриши сїѡ́на: ꙗ҆́кѡ вре́мѧ оу҆ще́дрити  є҆го̀, ꙗ҆́кѡ прїи́де вре́мѧ. Ꙗ҆́кѡ бл҃говоли́ша рабѝ  твоѝ ка́менїе є҆гѡ̀, и҆ пе́рсть є҆гѡ̀ оу҆ще́дрѧтъ. И҆  оу҆боѧ́тсѧ ꙗ҆зы́цы и҆́мене гдⷭ҇нѧ, и҆ всѝ ца́рїе  зе́мстїи сла́вы твоеѧ̀. Ꙗ҆́кѡ сози́ждетъ гдⷭ҇ь сїѡ́на,  и҆ ꙗ҆ви́тсѧ (с. 198) во сла́вѣ во сла́вѣ свое́й.  Призрѣ̀ на моли́твꙋ смире́нныхъ, и҆ не оу҆ничижѝ  моле́нїѧ и҆́хъ. Да напи́шетсѧ сїѐ въ ро́дъ и҆́нъ, и҆  лю́дїе зи́ждемїи восхва́лѧтъ гдⷭ҇а. Ꙗ҆́кѡ прини́че съ  высоты̀ ст҃ы́ѧ своеѧ̀, гдⷭ҇ь съ нб҃сѐ на зе́млю  призрѣ̀: Оу҆слы́шати воздыха́нїе ѡ҆кова́нныхъ,  разрѣши́ти сы́ны оу҆мерщвле́нныхъ: Возвѣсти́ти въ  сїѡ́нѣ и҆́мѧ гдⷭ҇не, и҆ хвалꙋ̀ є҆гѡ̀ во і҆ерꙋсали́мѣ.  Внегда̀ собра́тисѧ лю́демъ вкꙋ́пѣ, и҆ царє́мъ є҆́же  рабо́тати гдⷭ҇еви. Ѿвѣща̀ є҆мꙋ̀ на пꙋтѝ крѣ́пости  є҆гѡ̀, оу҆мале́нїе дне́й мои́хъ возвѣсти́ ми. Не  возведѝ менѐ въ преполове́нїе дне́й мои́хъ, въ ро́дѣ  родѡ́въ лѣ̑та твоѧ̑. Въ нача́лѣхъ ты̀ гдⷭ҇и, зе́млю  ѡ҆снова́лъ є҆сѝ, и҆ дѣла̀ рꙋкꙋ̀ твоє́ю сꙋ́ть нб҃са̀.  Та̑ поги́бнꙋтъ, ты́ же пребыва́еши: и҆ всѧ̑ ꙗ҆́кѡ ри́за  ѡ҆бетша́ютъ, и҆ ꙗ҆́кѡ ѻ҆де́ждꙋ свїе́ши ѧ҆̀, (с. 199) и҆  и҆змѣнѧ́тсѧ. Ты́ же то́йжде є҆сѝ, и҆ лѣ̑та твоѧ̑ не  ѡ҆скꙋдѣ́ютъ. Сы́нове ра̑бъ твои́хъ вселѧ́тсѧ, и҆ сѣ́мѧ  и҆́хъ во вѣ́къ и҆спра́витсѧ. 
Мл҃тва манассі́и царѧ̀ і҆ꙋде́йска: 
Гдⷭ҇и вседержи́телю, бж҃е ѻ҆тє́цъ на́шихъ,  а҆враа́мовъ, и҆ і҆саа́ковъ, и҆ і҆а́кѡвль, и҆ сѣ́мене  и҆́хъ пра́веднагѡ: сотвори́вый нб҃о и҆ зе́млю со все́ю  лѣ́потою и҆́хъ, свѧза́вый мо́ре сло́вомъ повелѣ́нїѧ  твоегѡ̀, заключи́вый бе́зднꙋ, и҆ запеча́тствовавый ю҆̀  стра́шнымъ и҆ сла́внымъ и҆́менемъ твои́мъ, є҆го́же всѧ̑  боѧ́тсѧ, и҆ трепе́щꙋтъ ѿ лица̀ си́лы твоеѧ̀ ꙾ꙗ҆́кѡ  непостоѧ́нно великолѣ́пїе сла́вы твоеѧ̀꙾ꙗ҆́кѡ никто́же  постои́ть пред̾ великолѣ́пїемъ сла́вы твоеѧ̀, и҆ не  стерпи́мь гнѣ́въ, є҆́же на грѣ́шники преще́нїѧ  твоегѡ̀. Безмѣ́рна же и҆ (с. 200) неизслѣ́дованна  ми́лость ѡ҆бѣща́нїѧ твоегѡ̀: ты́ бо є҆сѝ гдⷭ҇ь  вы́шнїй, бл҃гоꙋтро́бенъ. долготерпѣли́въ и҆  многоми́лостивъ, и҆ ка́ѧйсѧ ѡ҆ ѕло́бахъ человѣ́ческихъ.  Ты̀ гдⷭ҇и, по мно́жествꙋ бл҃гости твоеѧ̀, ѡ҆бѣща́лъ  є҆сѝ покаѧ́нїе и҆ ѡ҆ставле́нїе согрѣши́вшымъ тебѣ̀,  и҆ мно́жествомъ щедро́тъ твои́хъ, ѡ҆предѣли́лъ є҆сѝ  покаѧ́нїе грѣ́шникѡмъ во сп҃се́нїе. Ты̀ оу҆́бѡ гдⷭ҇и  бж҃е си́лъ, не положи́лъ є҆сѝ покаѧ́нїе пра́вєднымъ,  а҆враа́мꙋ и҆ і҆саа́кꙋ и҆ і҆а́кѡвꙋ, не согрѣши́вшымъ  тебѣ̀. Но положи́лъ є҆сѝ покаѧ́нїе на мнѣ̀  грѣ́шнѣмъ: занѐ согрѣши́хъ па́че числа̀ песка̀  морска́гѡ. Оу҆мно́жишасѧ беззакѡ́нїѧ моѧ̑, гдⷭ҇и,  оу҆мно́жишасѧ беззакѡ́нїѧ моѧ̑: и҆ нѣ́смь досто́инъ  воззрѣ́ти, и҆ ви́дѣти высотꙋ̀ нбⷭ҇нꙋю ѿ мно́жества  непра́вдъ мои́хъ. (с. 201) Слѧ́ченъ є҆́смь мно́гими  оу҆́зами желѣ́зными, во є҆́же не возвестѝ главы̀  моеѧ̀, и҆ нѣ́сть мѝ ѡ҆слабле́нїѧ: занѐ прогнѣ́вахъ  ꙗ҆́рость твою̀, и҆ лꙋка́вое пред̾ тобо́ю сотвори́хъ, не  сотвори́вый во́ли твоеѧ̀, и҆ не сохрани́вый повелѣ́нїй  твои́хъ. И҆ ны́нѣ приклонѧ́ю колѣ̑на се́рдца, тре́бꙋѧ  ѿ тебѐ бла́гости: согрѣши́хъ гдⷭ҇и, согрѣши́хъ, и҆  беззакѡ́нїѧ моѧ̑ а҆́зъ вѣ́мъ: но прошꙋ̀ молѧ́сѧ,  ѡ҆сла́би мѝ гдⷭ҇и, ѡ҆сла́би мѝ, и҆ не погꙋбѝ менѐ со  беззако́ньми мои́ми. Нижѐ въ вѣ́къ враждова́въ  соблюде́ши ѕѡ́лъ мои́хъ, нижѐ ѡ҆сꙋ́диши мѧ̀ въ  преиспо́днихъ землѝ. Занѐ ты̀ є҆сѝ бж҃е, бг҃ъ  ка́ющихсѧ, и҆ на мнѣ̀ ꙗ҆ви́ши всю̀ бл҃гость твою̀,  ꙗ҆́кѡ недосто́йна сꙋ́ща сп҃се́ши мѧ̀, по мно́зѣй  ми́лости твое́й, и҆ восхвалю́ тѧ вы́нꙋ во дне́хъ живота̀  (с. 202) моегѡ̀: ꙗ҆́кѡ тѧ̀ пое́тъ всѧ̀ си́ла нбⷭ҇наѧ, и҆  твоѧ̀ є҆́сть сла́ва во вѣ́ки вѣкѡ́въ, а҆ми́нь. 
Трист҃о́е. Покло́ны трѝ. Прест҃а́ѧ трⷪ҇це:  Ѻ҆́ч҃е на́шъ: 
Возгла́съ: Ꙗ҆́кѡ твоѐ є҆́сть црⷭ҇тво: 
И҆ тропарѝ сїѧ̑, во гла́съ ѕ҃: 
Поми́лꙋй на́съ гдⷭ҇и, поми́лꙋй на́съ: всѧ́кагѡ бо  ѿвѣ́та недоꙋмѣ́юще, сїю́ ти моли́твꙋ ꙗ҆́кѡ влⷣцѣ  грѣ́шнїи прино́симъ: поми́лꙋй на́съ. 
Сла́ва:  
Гдⷭ҇и, поми́лꙋй на́съ: на тѧ́ бо оу҆пова́хомъ, не  прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй  на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆  и҆зба́ви ны̀ ѿ вра̑гъ на́шихъ: ты́ бо є҆сѝ бг҃ъ  на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆  и҆́мѧ твоѐ призыва́емъ. 
И҆ ны́нѣ:  
Милосе́рдїѧ двє́ри ѿве́рзи на́мъ (с. 203)  бл҃гослове́ннаѧ бцⷣе, надѣ́ющїисѧ на тѧ̀ да не  поги́бнемъ, но да и҆зба́вимсѧ тобо́ю ѿ бѣ́дъ: ты́ бо  є҆сѝ сп҃се́нїе ро́да хрⷭ҇тїа́нскагѡ. 
Гдⷭ҇и поми́лꙋй, м҃.  
Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: Моли́твами ст҃ы́хъ ѻ҆тє́цъ на́шихъ,  гдⷭ҇и і҆и҃се хрⷭ҇тѐ, бж҃е на́шъ, поми́лꙋй на́съ,  а҆ми́нь. 
И҆ моли́твꙋ: 
Влⷣко бж҃е ѻ҆́ч҃е вседержи́телю, гдⷭ҇и, сн҃е  є҆диноро́дный і҆и҃се хрⷭ҇тѐ, и҆ ст҃ы́й дш҃е, є҆ди́но  бж҃ество̀, є҆ди́на си́ла, поми́лꙋй мѧ̀ грѣ́шнаго: и҆  и҆́миже вѣ́си сꙋдьба́ми, сп҃си́ мѧ недосто́йнаго раба̀  твоего̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
Прїиди́те, поклони́мсѧ: три́жды. (с. 204) 
И҆ а҆́бїе: 
Бж҃е, въ по́мощь мою̀ вонмѝ, гдⷭ҇и, помощи́ ми  потщи́сѧ. Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ  мою̀. Да возвратѧ́тсѧ вспѧ́ть, и҆ постыдѧ́тсѧ хотѧ́щїи  мѝ ѕла̑ѧ. Да возвратѧ́тсѧ а҆́бїе стыдѧ́щесѧ, глаго́лющїи  мѝ: бл҃гоже, бл҃гоже. Да возра́дꙋютсѧ и҆ возвеселѧ́тсѧ  ѡ҆ тебѣ̀ всѝ и҆́щꙋщїи тебѐ бж҃е: и҆ да глаго́лютъ  вы́нꙋ, да возвели́читсѧ гдⷭ҇ь, лю́бѧщїи сп҃се́нїе твоѐ.  а҆́зъ же ни́щъ є҆́смь и҆ оу҆бо́гъ, бж҃е помози́ ми:  помо́щникъ мо́й, и҆ и҆зба́витель мо́й є҆сѝ ты̀, гдⷭ҇и  не закоснѝ. 
Гдⷭ҇и, оу҆слы́ши мл҃твꙋ мою̀, внꙋшѝ моле́нїе  моѐ во и҆́стинѣ твое́й, оу҆слы́ши мѧ̀ въ пра́вдѣ  твое́й: И҆ не вни́ди въ сꙋ́дъ съ рабо́мъ твои́мъ, ꙗ҆́кѡ  не ѡ҆правди́тсѧ пред̾ тобо́ю всѧ́къ живы́й. (с. 205)  Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть въ  зе́млю живо́тъ мо́й: Посади́лъ мѧ̀ є҆́сть въ те́мныхъ,  ꙗ҆́кѡ мє́ртвыѧ вѣ́ка. И҆ оу҆ны̀ во мнѣ̀ дꙋ́хъ мо́й,  во мнѣ̀ смѧте́сѧ се́рдце моѐ. Помѧнꙋ́хъ дни̑ дрє́внїѧ,  поꙋчи́хсѧ во всѣ́хъ дѣ́лѣхъ твои́хъ, въ творе́нїихъ  рꙋкꙋ̀ твоє́ю поꙋча́хсѧ. Воздѣ́хъ къ тебѣ̀ рꙋ́цѣ моѝ:  дꙋша̀ моѧ̀ ꙗ҆́кѡ землѧ̀ безво́днаѧ тебѣ̀. Ско́рѡ  оу҆слы́ши мѧ̀ гдⷭ҇и, и҆счезѐ дꙋ́хъ мо́й: не ѿвратѝ  лица̀ твоегѡ̀ ѿ менѐ, и҆ оу҆подо́блюсѧ низходѧ́щымъ  въ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀,  ꙗ҆́кѡ на тѧ̀ оу҆пова́хъ. Скажѝ мнѣ̀ гдⷭ҇и пꙋ́ть,  во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀.  И҆зми́ мѧ ѿ вра̑гъ мои́хъ, гдⷭ҇и къ тебѣ̀ прибѣго́хъ,  наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ  мо́й. Дх҃ъ тво́й бл҃гі́й наста́витъ мѧ̀ на (с. 206)  зе́млю пра́вꙋ. И҆́мене твоегѡ̀ ра́ди гдⷭ҇и, живи́ши мѧ̀,  пра́вдою твое́ю и҆зведе́ши ѿ печа́ли дꙋ́шꙋ мою̀: И҆  млⷭ҇тїю твое́ю потреби́ши врагѝ моѧ̑, и҆ погꙋби́ши всѧ̑  стꙋжа́ющыѧ дꙋшѝ мое́й, ꙗ҆́кѡ а҆́зъ ра́бъ тво́й є҆́смь. 
Сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бл҃говоле́нїе. Хва́лимъ тѧ̀, бл҃гослови́мъ  тѧ̀, кла́нѧемъ ти сѧ, славосло́вимъ тѧ̀, бл҃годари́мъ  тѧ̀, вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный,  бж҃е ѻ҆́ч҃е вседержи́телю, гдⷭ҇и сн҃е є҆диноро́дный  і҆и҃се хрⷭ҇тѐ, и҆ ст҃ы́й дш҃е: гдⷭ҇и бж҃е, а҆́гнче  бж҃їй, сн҃е ѻ҆ч҃ь, взе́млѧй грѣ́хъ мі́ра, поми́лꙋй  на́съ: взе́млѧй грѣхѝ мі́ра, прїимѝ мл҃твꙋ на́шꙋ,  сѣдѧ́й ѡ҆деснꙋ́ю ѻ҆ц҃а̀, поми́лꙋй на́съ. ꙗ҆́кѡ ты̀  є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь, і҆и҃съ  хрⷭ҇то́съ, въ сла́вꙋ бг҃а ѻ҆ц҃а̀, а҆ми́нь. (с. 207) 
На всѧ́кꙋ но́щь бл҃гословлю́ тѧ, и҆ восхвалю̀  и҆́мѧ твоѐ во вѣ́ки, и҆ въ вѣ́къ вѣ́ка. 
Гдⷭ҇и, прибѣ́жище бы́лъ є҆сѝ на́мъ въ ро́дъ и҆  ро́дъ. а҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ  мою̀, ꙗ҆́кѡ согрѣши́хъ тебѣ̀. Гдⷭ҇и, къ тебѣ̀  прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀  є҆сѝ бг҃ъ мо́й: ꙗ҆́кѡ оу҆ тебѐ и҆сто́чникъ живота̀,  во свѣ́тѣ твое́мъ оу҆́зримъ свѣ́тъ. Проба́ви млⷭ҇ть  твою̀ вѣ́дꙋщымъ тѧ̀. 
Та́же: 
Сподо́би гдⷭ҇и въ но́щь сїю̀ без̾ грѣха̀  сохрани́тисѧ на́мъ. бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ, и҆ хва́льно, и҆ просла́влено и҆́мѧ  твоѐ во вѣ́ки, а҆ми́нь. 
Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже  оу҆пова́хомъ на тѧ̀. бл҃гослове́нъ є҆сѝ гдⷭ҇и, наꙋчи́  мѧ ѡ҆правда́нїємъ твои̑мъ. бл҃гослове́нъ є҆сѝ влⷣко,  вразꙋми́ мѧ (с. 208) ѡ҆правда́нїємъ твои̑мъ.  бл҃гослове́нъ є҆сѝ ст҃ы́й, просвѣти́ мѧ ѡ҆правда́нїи  твои́ми. Гдⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀  твоє́ю не пре́зри. тебѣ̀ подоба́етъ хвала̀, тебѣ̀  подоба́етъ пѣ́нїе, тебѣ̀ сла́ва подоба́етъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки  вѣкѡ́въ, а҆ми́нь. 
Посе́мъ глаго́лемъ канѡ́нъ рѧдовы́й ст҃о́мꙋ, и҆лѝ  бцⷣѣ. 
И҆ по и҆сполне́нїи канѡ́на и҆ тропаре́й:  
Трист҃о́е. Прест҃а́ѧ трⷪ҇це: Ѻ҆́ч҃е  на́шъ: 
Та́же пое́мъ велегла́снѡ и҆ ко́снѡ, на гла́съ ѕ҃: 
Гдⷭ҇и си́лъ съ на́ми бꙋ́ди, и҆но́гѡ бо ра́звѣ  тебѐ помо́щника въ ско́рбехъ не и҆́мамы: гдⷭ҇и си́лъ,  поми́лꙋй на́съ. 
И҆ ѿвѣща́етъ то́жде дрꙋгі́й ли́къ. (с. 209) 
И҆ пое́тъ наче́ншїй ли́къ: 
Сті́хъ а҃: Хвали́те бг҃а во ст҃ы́хъ є҆гѡ̀,  хвали́те є҆го̀ во оу҆тверже́нїи си́лы є҆гѡ̀. Гдⷭ҇и  си́лъ, съ на́ми бꙋ́ди: 
Вторы́й ли́къ: 
Сті́хъ в҃: Хвали́те є҆го̀ на си́лахъ є҆гѡ̀,  хвали́те є҆го̀ по мно́жествꙋ вели́чествїѧ є҆гѡ̀.  Гдⷭ҇и си́лъ, съ на́ми бꙋ́ди: 
Сті́хъ г҃: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. Гдⷭ҇и  си́лъ, съ на́ми бꙋ́ди: 
Сті́хъ д҃: Хвали́те є҆го̀ въ тѷмпа́нѣ и҆  ли́цѣ, хвали́те є҆го̀ во стрꙋ́нахъ и҆ ѻ҆рга́нѣ.  Гдⷭ҇и си́лъ, съ на́ми бꙋ́ди: 
Сті́хъ є҃: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ: всѧ́кое дыха́нїе да хва́литъ гдⷭ҇а.  Гдⷭ҇и си́лъ, съ на́ми бꙋ́ди: (с. 210) 
Та́же ѻ҆́ба ли̑ка вкꙋ́пѣ:  
Хвали́те бг҃а во ст҃ы́хъ є҆гѡ̀, хвали́те є҆го̀  во оу҆тверже́нїи си́лы є҆гѡ̀.  
Гдⷭ҇и си́лъ, съ на́ми бꙋ́ди, и҆но́гѡ бо ра́звѣ  тебѐ помо́щника въ ско́рбехъ не и҆́мамы: гдⷭ҇и си́лъ,  поми́лꙋй на́съ. 
Сла́ва: 
Гдⷭ҇и, а҆́ще не бы́хомъ ст҃ы̑ѧ твоѧ̑ и҆мѣ́ли  мл҃твенники, и҆ бл҃госты́ню твою̀ ми́лꙋющꙋю на́съ: ка́кѡ  смѣ́ли бы́хомъ сп҃се, пѣ́ти тѧ̀, є҆го́же славосло́вѧтъ  непреста́ннѡ а҆́гг҃ли; сердцевѣ́дче, пощадѝ дꙋ́шы  на́шѧ. 
И҆ ны́нѣ: 
Мнѡ́гаѧ мно́жєства мои́хъ бцⷣе прегрѣше́нїй, къ  тебѣ̀ прибѣго́хъ чи́стаѧ, сп҃се́нїѧ тре́бꙋѧ. посѣтѝ  немощствꙋ́ющꙋю мою̀ дꙋ́шꙋ, и҆ молѝ сн҃а твоего̀ и҆ бг҃а  на́шего, да́ти мѝ (с. 211) ѡ҆ставле́нїе, ꙗ҆̀же  содѣ́ѧхъ лю́тыхъ, є҆ди́на бл҃гослове́ннаѧ. 
Всест҃а́ѧ бцⷣе, во вре́мѧ живота̀ моегѡ̀ не  ѡ҆ста́ви менѐ, человѣ́ческомꙋ предста́тельствꙋ не  ввѣ́ри мѧ̀: но сама̀ застꙋпѝ, и҆ поми́лꙋй мѧ̀. 
Всѐ оу҆пова́нїе моѐ на тѧ̀ возлага́ю, мт҃и  бж҃їѧ, сохрани́ мѧ под̾ кро́вомъ твои́мъ. 
Гдⷭ҇и поми́лꙋй, м҃. 
И҆́же на всѧ́кое вре́мѧ и҆ на всѧ́кїй ча́съ, на  нб҃сѝ и҆ на землѝ покланѧ́емый и҆ сла́вимый хрⷭ҇тѐ  бж҃е, долготерпѣли́ве, многомлⷭ҇тиве,  многобл҃гоꙋтро́бне, и҆́же пра́вєдныѧ любѧ́й и҆ грѣ̑шныѧ  ми́лꙋѧй, и҆́же всѧ̑ зовы́й ко сп҃се́нїю ѡ҆бѣща́нїѧ ра́ди  бꙋ́дꙋщихъ бла̑гъ. са́мъ гдⷭ҇и, прїимѝ и҆ на́шѧ въ ча́съ  се́й мл҃твы, и҆ и҆спра́ви (с. 212) живо́тъ на́шъ къ  за́повѣдемъ твои̑мъ: дꙋ́шы на́шѧ ѡ҆свѧтѝ, тѣлеса̀  ѡ҆чи́сти, помышлє́нїѧ и҆спра́ви, мы̑сли ѡ҆чи́сти, и҆  и҆зба́ви на́съ ѿ всѧ́кїѧ ско́рби, ѕѡ́лъ и҆ болѣ́зней:  ѡ҆градѝ на́съ ст҃ы́ми твои́ми а҆́гг҃лы, да ѡ҆полче́нїемъ  и҆́хъ соблюда́еми и҆ наставлѧ́еми, дости́гнемъ въ  соедине́нїе вѣ́ры, и҆ въ ра́зꙋмъ непристꙋ́пныѧ твоеѧ̀  сла́вы: ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
Гдⷭ҇и поми́лꙋй, три́жды.  
Сла́ва, и҆ ны́нѣ:  
Чⷭ҇тнѣ́йшꙋю херꙋві̑мъ:  
И҆́менемъ гдⷭ҇нимъ бл҃гословѝ, ѻ҆́тче. 
Сщ҃е́нникъ: Бж҃е, оу҆ще́дри ны̀: 
И҆ твори́мъ г҃ покло́ны вели̑кїѧ, съ мл҃твою ст҃а́гѡ  є҆фре́ма, и҆ про́чихъ в҃і: 
Гдⷭ҇и и҆ влⷣко живота̀ моегѡ̀, дꙋ́хъ пра́здности,  оу҆ны́нїѧ, любонача́лїѧ и҆ праздносло́вїѧ не да́ждь мѝ.  Покло́нъ. (с. 213) 
Дꙋ́хъ же цѣломꙋ́дрїѧ, смиреномꙋ́дрїѧ, терпѣ́нїѧ  и҆ любвѐ, да́рꙋй мѝ рабꙋ̀ твоемꙋ̀. Покло́нъ. 
Є҆́й гдⷭ҇и цр҃ю̀, да́рꙋй мѝ зрѣ́ти моѧ̑  прегрѣшє́нїѧ, и҆ не ѡ҆сꙋжда́ти бра́та моегѡ̀: ꙗ҆́кѡ  бл҃гослове́нъ є҆сѝ во вѣ́ки вѣкѡ́въ, а҆ми́нь.  Покло́нъ. 
Та́же: Трист҃о́е. И҆ покло́ны г҃. Прест҃а́ѧ  трⷪ҇це: Ѻ҆́ч҃е на́шъ: Гдⷭ҇и поми́лꙋй, в҃і. 
И҆ мл҃тва моле́бнаѧ ко прест҃ѣ́й бцⷣѣ, па́ѵла  мона́ха ѻ҆би́тели є҆ѵергеті́ды, си́рѣчь,  бл҃годѣ́тельницы: 
Нескве́рнаѧ, небла́знаѧ, нетлѣ́ннаѧ, пречⷭ҇таѧ,  чⷭ҇таѧ дв҃о, бг҃оневѣ́сто влⷣчце, ꙗ҆́же бг҃а сло́ва  человѣ́кѡмъ пресла́внымъ твои́мъ ржⷭ҇тво́мъ  соедини́вшаѧ, и҆ ѿри́нꙋвшеесѧ є҆стество̀ ро́да на́шегѡ  нбⷭ҇нымъ совокꙋ́пльшаѧ: ꙗ҆́же ненаде́жныхъ є҆ди́на  наде́жда, и҆ бори́мыхъ по́моще, гото́вое (с. 214)  застꙋпле́нїе къ тебѣ̀ притека́ющихъ, и҆ всѣ́хъ  хрⷭ҇тїа́нъ прибѣ́жище. не гнꙋша́йсѧ менѐ грѣ́шнагѡ,  скве́рнагѡ, скве́рными по́мыслы, и҆ словесы̀, и҆  дѣѧ́ньми всего̀ себѐ непотре́бна сотво́рша, и҆  ра́зꙋмомъ лѣ́ности сласте́й житїѧ̀ раба̀ бы́вша: но  ꙗ҆́кѡ чл҃вѣколюби́вагѡ бг҃а мт҃и, человѣколю́бнѣ  оу҆милосе́рдисѧ ѡ҆ мнѣ̀ грѣ́шнѣмъ и҆ блꙋ́днѣмъ, и҆  прїимѝ моѐ, є҆́же ѿ скве́рныхъ оу҆сте́нъ  приноси́мое тебѣ̀ моле́нїе: и҆ твоего̀ сн҃а, и҆ на́шего  влⷣкꙋ и҆ гдⷭ҇а, ма́тернее твоѐ дерзнове́нїе  оу҆потреблѧ́ющи, молѝ, да ѿве́рзетъ и҆ мнѣ̀  чл҃вѣколю́бныѧ оу҆трѡ́бы своеѧ̀ бл҃гости, и҆ презрѣ́въ  моѧ̑ безчи́слєннаѧ прегрѣшє́нїѧ, ѡ҆брати́тъ мѧ̀ къ  покаѧ́нїю, и҆ свои́хъ за́повѣдей дѣ́лателѧ и҆скꙋ́сна  ꙗ҆ви́тъ мѧ̀. и҆ предста́ни мнѣ̀ при́снѡ, ꙗ҆́кѡ  млⷭ҇тиваѧ, (с. 215) и҆ милосе́рдаѧ, и҆ бл҃голюби́ваѧ, въ  настоѧ́щемъ оу҆́бѡ житїѝ те́плаѧ предста́тельнице и҆  помо́щнице, сопроти́вныхъ нашє́ствїѧ ѿгонѧ́ющи, и҆ ко  сп҃се́нїю наставлѧ́ющи мѧ̀: и҆ во вре́мѧ и҆схо́да моегѡ̀  ѡ҆каѧ́ннꙋю мою̀ дꙋ́шꙋ соблюда́ющи, и҆ тє́мныѧ зра́ки  лꙋка́выхъ бѣсѡ́въ дале́че ѿ неѧ̀ ѿгонѧ́ющи: въ  стра́шный же де́нь сꙋда̀ вѣ́чныѧ мѧ̀ и҆збавлѧ́ющи мꙋ́ки,  и҆ неизрече́нныѧ сла́вы твоегѡ̀ сн҃а и҆ бг҃а на́шегѡ  наслѣ́дника мѧ̀ показꙋ́ющи. ю҆́же и҆ да оу҆лꙋчꙋ̀  влⷣчце моѧ̀, прест҃а́ѧ бцⷣе, твои́мъ хода́тайствомъ и҆  застꙋпле́нїемъ бл҃года́тїю и҆ чл҃вѣколю́бїемъ  є҆диноро́днагѡ сн҃а твоегѡ̀, гдⷭ҇а и҆ бг҃а и҆ сп҃са  на́шегѡ і҆и҃са хрⷭ҇та̀: є҆мꙋ́же подоба́етъ всѧ́каѧ  сла́ва, че́сть и҆ поклоне́нїе, со безнача́льнымъ є҆гѡ̀  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆  (с. 216)  животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Мл҃тва и҆на́ѧ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀,  а҆нтїо́ха мона́ха панде́кта: 
И҆ да́ждь на́мъ влⷣко, на со́нъ грѧдꙋ́щымъ поко́й  тѣ́ла и҆ дꙋшѝ, и҆ сохранѝ на́съ ѿ мра́чнагѡ сна̀  грѣхо́внагѡ, и҆ ѿ всѧ́кагѡ те́мнагѡ и҆ нощна́гѡ  сладостра́стїѧ: оу҆кротѝ стремлє́нїѧ страсте́й,  оу҆гасѝ разжжє́нныѧ стрѣ́лы лꙋка́вагѡ, ꙗ҆̀же на ны̀  льсти́внѡ дви̑жимыѧ: пло́ти на́шеѧ воста̑нїѧ оу҆толѝ,  и҆ всѧ́кое земно́е и҆ веще́ственное на́ше мꙋдрова́нїе  оу҆спѝ. и҆ да́рꙋй на́мъ бж҃е, бо́дръ оу҆́мъ,  цѣломꙋ́дръ по́мыслъ, се́рдце трезвѧ́щеесѧ, со́нъ лего́къ  и҆ всѧ́кагѡ сатанина̀ мечта́нїѧ и҆змѣне́нъ. возста́ви же  на́съ во вре́мѧ мл҃твы оу҆тверждє́ны въ за́повѣдехъ  твои́хъ, и҆ па́мѧть сꙋде́бъ твои́хъ (с. 217) въ себѣ̀  тве́рдꙋ и҆мꙋ́щѧ: всено́щное славосло́вїе на́мъ да́рꙋй, во  є҆́же пѣ́ти и҆ бл҃гослови́ти и҆ сла́вити пречⷭ҇тно́е и҆  великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ  дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Пресла́внаѧ приснодв҃о, мт҃и хрⷭ҇та̀ бг҃а,  принесѝ на́шꙋ мл҃твꙋ сн҃ꙋ твоемꙋ̀, и҆ бг҃ꙋ на́шемꙋ, да  сп҃се́тъ тобо́ю дꙋ́шы на́шѧ. 
Мл҃тва и҆на́ѧ ст҃а́гѡ і҆ѡанні́кїа. 
Оу҆пова́нїе моѐ ѻ҆ц҃ъ, прибѣ́жище моѐ сн҃ъ,  покро́въ мо́й дх҃ъ ст҃ы́й, трⷪ҇це ст҃а́ѧ, сла́ва тебѣ̀. 
Сла́ва, и҆ ны́нѣ: 
Гдⷭ҇и поми́лꙋй, три́жды. Бл҃гословѝ. 
И҆ а҆́бїе сщ҃е́нникъ возглаша́етъ, на́мъ на зе́млю  прикло́ншымсѧ: 
Влⷣко многомлⷭ҇тиве, гдⷭ҇и і҆и҃се хрⷭ҇тѐ бж҃е  на́шъ, мл҃твами всепречⷭ҇тыѧ (с. 218) влⷣчцы на́шеѧ  бцⷣы, и҆ приснодв҃ы марі́и: Си́лою чⷭ҇тна́гѡ и҆  животворѧ́щагѡ крⷭ҇та̀: Предста́тельствы чⷭ҇тны́хъ  нбⷭ҇ныхъ си́лъ безпло́тныхъ: Чⷭ҇тна́гѡ сла́внагѡ  прⷪ҇ро́ка, прⷣте́чи и҆ крⷭ҇ти́телѧ і҆ѡа́нна: Ст҃ы́хъ  сла́вныхъ и҆ всехва́льныхъ а҆пⷭ҇лъ: Ст҃ы́хъ сла́вныхъ и҆  добропобѣ́дныхъ мꙋ́ченикѡвъ: Прпⷣбныхъ и҆ бг҃оно́сныхъ  ѻ҆тє́цъ на́шихъ: Ст҃ы́хъ и҆ пра́ведныхъ бг҃оѻтє́цъ,  і҆ѡакі́ма и҆ а҆́нны, и҆ всѣ́хъ твои́хъ ст҃ы́хъ,  Бл҃гопрїѧ́тнꙋ сотворѝ мл҃твꙋ на́шꙋ. Да́рꙋй на́мъ  ѡ҆ставле́нїе прегрѣше́нїй на́шихъ. Покры́й на́съ  кро́вомъ крилꙋ̀ твоє́ю. Ѿженѝ ѿ на́съ всѧ́каго  врага̀ и҆ сопоста́та. Оу҆мирѝ на́шꙋ жи́знь. Гдⷭ҇и,  поми́лꙋй на́съ, и҆ мі́ръ тво́й, и҆ сп҃сѝ дꙋ́шы на́шѧ,  ꙗ҆́кѡ бл҃гъ и҆ чл҃вѣколю́бецъ. (с. 219) 
Та́же сотвори́въ предстоѧ́тель покло́нъ на зе́млю,  глаго́летъ бра́тїи: 
Бл҃гослови́те ѻ҆тцы̀ ст҃і́и, прости́те мѝ  грѣ́шномꙋ. 
И҆ бра́тїѧ: 
Бг҃ъ прости́тъ тѝ, ѻ҆́тче ст҃ы́й. 
Сщ҃е́нникъ же глаго́летъ: 
Помо́лимсѧ ѡ҆ вели́комъ господи́нѣ и҆ ѻ҆ц҃ѣ̀  на́шемъ ст҃ѣ́йшемъ патрїа́рхѣ моско́вскомъ и҆ всеѧ̀  рꙋсѝ пі́менѣ и҆ ѡ҆ господи́нѣ на́шемъ  преѡсщ҃е́ннѣйшемъ є҆пⷭ҇кпѣ [и҆лѝ а҆рхїепⷭ҇кпѣ,  и҆лѝ митрополі́тѣ] и҆́мⷬ҇къ.  
И҆ прѡ́чаѧ, ꙗ҆́коже предпи́сано въ полꙋ́нощницѣ. 
И҆ мы̀: Гдⷭ҇и поми́лꙋй, на всѧ́кїй сті́хъ. 
И҆ послѣдѝ предстоѧ́тель глаго́летъ: 
Мл҃твами ст҃ы́хъ ѻ҆тє́цъ на́шихъ, гдⷭ҇и і҆и҃се  хрⷭ҇тѐ бж҃е на́шъ, поми́лꙋй на́съ. 
И҆ начина́ютъ бра́тїѧ ѿ десна́гѡ и҆ лѣ́вагѡ ли́ка  по чи́нꙋ. є҆ди́нъ по є҆ди́номꙋ, (с. 220) твори́ти  покло́нъ, и҆ проси́ти и҆ прїѧ́ти проще́нїе ѿ  предстоѧ́телѧ, подо́бнѣ глаго́люще: 
Бл҃гословѝ ѻ҆́тче ст҃ы́й, и҆ прости́ мѧ  грѣ́шнаго. И҆ прѡ́чаѧ. 
Стоѧ́щꙋ предстоѧ́телю посредѝ цр҃кве, до́ндеже  и҆спо́лнѧтсѧ всѧ̑. 
И҆ прїе́мше проще́нїе ѿ предстоѧ́телѧ, ѿхо́димъ  въ кє́ллїи на́шѧ, глаго́люще мл҃твꙋ сїю̀, ꙗ҆́же и҆ ѿ  всѧ́кагѡ человѣ́ка глаго́летсѧ: 
Ненави́дѧщихъ и҆ ѡ҆би́дѧщихъ на́съ простѝ гдⷭ҇и,  чл҃вѣколю́бче. Бл҃готворѧ́щымъ бл҃госотворѝ. Бра́тїѧмъ  и҆ сро́дникѡмъ на́шымъ, да́рꙋй ꙗ҆̀же ко сп҃се́нїю  прошє́нїѧ, и҆ жи́знь вѣ́чнꙋю. Въ не́мощехъ сꙋ́щыѧ  посѣтѝ, и҆ и҆сцѣле́нїе да́рꙋй. Ꙗ҆̀же въ мо́ри  оу҆пра́ви. Съ пꙋтеше́ствꙋющими спꙋтеше́ствꙋй. (с. 221)  Слꙋжа́щымъ, и҆ ми́лꙋющымъ на́съ, грѣхѡ́въ ѡ҆ставле́нїе  да́рꙋй. Заповѣ́давшихъ на́мъ недостѡ́йнымъ моли́тисѧ ѡ҆  ни́хъ, поми́лꙋй по вели́цѣй твое́й ми́лости. Помѧнѝ  гдⷭ҇и, пре́жде оу҆со́пшыѧ ѻ҆тцы̀, и҆ бра́тїю на́шꙋ, и҆  оу҆поко́й ѧ҆̀, и҆дѣ́же присѣща́етъ свѣ́тъ лица̀  твоегѡ̀. Помѧнѝ гдⷭ҇и, бра́тїй на́шихъ плѣне́нныхъ, и҆  и҆зба́ви ѧ҆̀ ѿ всѧ́кагѡ ѡ҆бстоѧ́нїѧ. Помѧнѝ гдⷭ҇и,  плодоносѧ́щихъ, и҆ добродѣ́лающихъ во ст҃ы́хъ твои́хъ  цр҃квахъ, и҆ да́ждь и҆̀мъ ꙗ҆́же ко сп҃се́нїю прошє́нїѧ,  и҆ жи́знь вѣ́чнꙋю. Помѧнѝ гдⷭ҇и и҆ на́съ смире́нныхъ,  и҆ грѣ́шныхъ, и҆ недосто́йныхъ ра̑бъ твои́хъ: и҆  просвѣтѝ на́шъ оу҆́мъ свѣ́томъ ра́зꙋма твоегѡ̀, и҆  наста́ви на́съ на стезю̀ за́повѣдей твои́хъ. Мл҃твами  пречⷭ҇тыѧ влⷣчцы на́шеѧ бцⷣы, и҆ приснодв҃ы (с. 222)  мр҃і́и, и҆ всѣ́хъ твои́хъ ст҃ы́хъ. Ꙗ҆́кѡ бл҃гослове́нъ  є҆сѝ во вѣ́ки вѣкѡ́въ, а҆ми́нь. 
Коне́цъ вели́кагѡ повече́рїѧ. 
Проще́нїе си́це глаго́летсѧ: 
Прости́ мѧ, ѻ҆́тче ст҃ы́й, и҆ бл҃гословѝ,  є҆ли̑ка согрѣши́хъ во всѧ̑ дни̑ живота̀ моегѡ̀, и҆ въ  сі́й де́нь без̾ числа̀ согрѣши́хъ, дꙋше́ю и҆ тѣ́ломъ,  сно́мъ и҆ лѣ́ностїю, помраче́нїемъ бѣсо́вскимъ, въ  мы́слехъ нечи́стыхъ, въ забы́тїи оу҆ма̀, и҆ во  ѡ҆сꙋжде́нїи: согрѣши́хъ се́рдцемъ, и҆ всѣ́ми мои́ми  чꙋ́вствы, слꙋ́хомъ и҆ ви́домъ, во́лею и҆ нево́лею: и҆  нѣ́сть тогѡ̀ грѣха̀, є҆гѡ́же не сотвори́хъ, но ѡ҆  всѣ́хъ ка́юсѧ, простѝ мѧ̀, ѻ҆́тче ст҃ы́й, и҆  бл҃гословѝ, и҆ помоли́сѧ ѡ҆ мнѣ̀ грѣ́шнѣмъ.  


(с. 223) 
[[20]]Нача́ло съ бг҃омъ ма́лагѡ повече́рїѧ 
Молитвосло̑вїѧ нача̑льныѧ зрѝ въ нача́лѣ полꙋ́нощницы  по всѧ̑ дни̑. стр. 7 
Бж҃е, въ по́мощь мою̀ вонмѝ, гдⷭ҇и, помощи́ ми  потщи́сѧ: Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ  мою̀. Да возвратѧ́тсѧ вспѧ́ть, и҆ постыдѧ́тсѧ хотѧ́щїи  мѝ ѕла̑ѧ. Да возвратѧ́тсѧ а҆́бїе стыдѧ́щесѧ, глаго́лющїи  мѝ: бла́гоже, бла́гоже. Да возра́дꙋютсѧ и҆ возвеселѧ́тсѧ  ѡ҆ тебѣ̀ всѝ и҆́щꙋщїи тебѐ бж҃е: и҆ да глаго́лютъ  вы́нꙋ, да возвели́читсѧ гдⷭ҇ь, лю́бѧщїи сп҃се́нїе твоѐ.  А҆́зъ же ни́щъ є҆́смь и҆ оу҆бо́гъ, бж҃е помози́ ми:  помо́щникъ мо́й, и҆ и҆зба́витель мо́й є҆сѝ ты̀, гдⷭ҇и  не закоснѝ. (с. 224) 
Гдⷭ҇и, оу҆слы́ши мл҃твꙋ мою̀, внꙋшѝ моле́нїе  моѐ во и҆́стинѣ твое́й, оу҆слы́ши мѧ̀ въ пра́вдѣ  твое́й: И҆ не вни́ди въ сꙋ́дъ съ рабо́мъ твои́мъ, ꙗ҆́кѡ  не ѡ҆правди́тсѧ пред̾ тобо́ю всѧ́къ живы́й.  Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть въ  зе́млю живо́тъ мо́й: Посади́лъ мѧ̀ є҆́сть въ те́мныхъ,  ꙗ҆́кѡ мє́ртвыѧ вѣ́ка. И҆ оу҆ны̀ во мнѣ̀ дꙋ́хъ мо́й,  во мнѣ̀ смѧте́сѧ се́рдце моѐ. Помѧнꙋ́хъ дни̑ дрє́внїѧ,  поꙋчи́хсѧ во всѣ́хъ дѣ́лѣхъ твои́хъ, въ творе́нїихъ  рꙋкꙋ̀ твоє́ю поꙋча́хсѧ. Воздѣ́хъ къ тебѣ̀ рꙋ́цѣ моѝ:  дꙋша̀ моѧ̀ ꙗ҆́кѡ землѧ̀ безво́днаѧ тебѣ̀. Ско́рѡ  оу҆слы́ши мѧ̀ гдⷭ҇и, и҆счезѐ дꙋ́хъ мо́й: не ѿвратѝ  лица̀ твоегѡ̀ ѿ менѐ, и҆ оу҆подо́блюсѧ низходѧ́щымъ  въ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀,  ꙗ҆́кѡ на тѧ̀ оу҆пова́хъ. Скажѝ мнѣ̀ гдⷭ҇и пꙋ́ть,  во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀.  И҆зми́ мѧ ѿ вра̑гъ мои́хъ, гдⷭ҇и къ тебѣ̀ прибѣго́хъ,  наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ  мо́й. Дх҃ъ тво́й бл҃гі́й наста́витъ мѧ̀ на  зе́млю пра́вꙋ. И҆́мене твоегѡ̀ ра́ди гдⷭ҇и, живи́ши мѧ̀,  пра́вдою твое́ю и҆зведе́ши ѿ печа́ли дꙋ́шꙋ мою̀: И҆  млⷭ҇тїю твое́ю потреби́ши врагѝ моѧ̑, и҆ погꙋби́ши всѧ̑  стꙋжа́ющыѧ дꙋшѝ мое́й, ꙗ҆́кѡ а҆́зъ ра́бъ тво́й є҆́смь. 
Сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бл҃говоле́нїе. Хва́лимъ тѧ̀, бл҃гослови́мъ  тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀  вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е  ѻ҆́ч҃е вседержи́телю, гдⷭ҇и сн҃е є҆диноро́дный, і҆и҃се  хрⷭ҇тѐ, и҆ ст҃ы́й дш҃е: гдⷭ҇и бж҃е, а҆́гнче бж҃їй, сн҃е  ѻ҆ч҃ь, взе́млѧй грѣ́хъ мі́ра, поми́лꙋй на́съ: взе́млѧй  грѣхѝ мі́ра, прїимѝ моли́твꙋ на́шꙋ: сѣдѧ́й ѡ҆деснꙋ́ю  ѻ҆ц҃а̀, поми́лꙋй на́съ. ꙗ҆́кѡ ты̀ є҆сѝ є҆ди́нъ ст҃ъ,  ты̀ є҆сѝ є҆ди́нъ гдⷭ҇ь, і҆и҃съ хрⷭ҇то́съ, въ сла́вꙋ  бг҃а ѻ҆ц҃а̀, а҆ми́нь. 
На всѧ́кꙋ но́щь бл҃гословлю́ тѧ, и҆ восхвалю̀ и҆́мѧ  твоѐ во вѣ́ки, и҆ въ вѣ́къ вѣ́ка. 
Гдⷭ҇и, прибѣ́жище бы́лъ є҆сѝ на́мъ въ ро́дъ и҆  ро́дъ. а҆́зъ рѣ́хъ: гдⷭ҇и, (с. 225) поми́лꙋй мѧ̀,  и҆сцѣлѝ дꙋ́шꙋ мою̀, ꙗ҆́кѡ согрѣши́хъ тебѣ̀. Гдⷭ҇и,  къ тебѣ̀ прибѣго́хъ, наꙋчи́ мѧ твори́ти во́лю твою̀,  ꙗ҆́кѡ ты̀ є҆сѝ бг҃ъ мо́й: ꙗ҆́кѡ оу҆ тебѐ  и҆сто́чникъ живота̀, во свѣ́тѣ твое́мъ оу҆́зримъ  свѣ́тъ. Проба́ви млⷭ҇ть твою̀ вѣ́дꙋщымъ тѧ̀. 
Та́же: 
Сподо́би гдⷭ҇и въ но́щь сїю̀ без̾ грѣха̀  сохрани́тисѧ на́мъ. бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ, и҆ хва́льно, и҆ просла́влено и҆́мѧ  твоѐ во вѣ́ки, а҆ми́нь. 
Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже  оу҆пова́хомъ на тѧ̀. бл҃гослове́нъ є҆сѝ гдⷭ҇и, наꙋчи́  мѧ ѡ҆правда́нїємъ твои̑мъ. бл҃гослове́нъ є҆сѝ влⷣко,  вразꙋми́ мѧ ѡ҆правда́нїємъ твои̑мъ. бл҃гослове́нъ є҆сѝ  ст҃ы́й, просвѣти́ мѧ ѡ҆правда́нїи твои́ми. 
Гдⷭ҇и, ми́лость твоѧ̀ во вѣ́къ, (с. 226) дѣ́лъ  рꙋкꙋ̀ твоє́ю не пре́зри. тебѣ̀ подоба́етъ хвала̀,  тебѣ̀ подоба́етъ пѣ́нїе, тебѣ̀ сла́ва подоба́етъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆  во вѣ́ки вѣкѡ́въ, а҆ми́нь. 
Вѣ́рꙋю во є҆ди́наго бг҃а ѻ҆ц҃а̀: (стр. 11) 
Посе́мъ глаго́лемъ: Досто́йно є҆́сть: Трист҃о́е.  Прест҃а́ѧ трⷪ҇це: Ѻ҆́ч҃е на́шъ: 
Тропа́рь по дню̀ ст҃а́гѡ, и҆ хра́мꙋ, и҆ настоѧ́щыѧ.  [А҆́ще же є҆́сть пра́здникъ, глаго́ли то́кмѡ конда́къ  пра́здникꙋ.] 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости: не ѿста́ви ми́лость твою̀ ѿ на́съ:  но моли́твами и҆́хъ въ ми́рѣ оу҆пра́ви живо́тъ на́шъ. 
И҆̀же во все́мъ мі́рѣ мꙋ́чєникъ твои́хъ, ꙗ҆́кѡ  багрѧни́цею и҆ вѵ́ссомъ, кровьмѝ цр҃ковь твоѧ̀  оу҆краси́вшисѧ, (с. 227) тѣ́ми вопїе́тъ тѝ, хрⷭ҇тѐ  бж҃е: лю́демъ твои̑мъ щедрѡ́ты твоѧ̑ низпослѝ: ми́ръ  жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лїю  млⷭ҇ть. 
Сла́ва: 
Со ст҃ы́ми оу҆поко́й хрⷭ҇тѐ, дꙋ́шы ра̑бъ твои́хъ,  и҆дѣ́же нѣ́сть болѣ́знь, ни печа́ль, ни воздыха́нїе,  но жи́знь безконе́чнаѧ. 
И҆ ны́нѣ: 
Мл҃твами гдⷭ҇и всѣ́хъ ст҃ы́хъ, и҆ бцⷣы, тво́й ми́ръ  да́ждь на́мъ, и҆ поми́лꙋй на́съ, ꙗ҆́кѡ є҆ди́нъ ще́дръ. 
Гдⷭ҇и поми́лꙋй, м҃. 
Та́же мл҃твꙋ: 
И҆́же на  всѧ́кое вре́мѧ и҆ на всѧ́кїй ча́съ, на нб҃сѝ и҆ на  землѝ покланѧ́емый и҆ сла́вимый хрⷭ҇тѐ бж҃е,  долготерпѣли́ве, многомлⷭ҇тиве, многобл҃гоꙋтро́бне,  и҆́же пра́вєдныѧ любѧ́й и҆ грѣ̑шныѧ ми́лꙋѧй, и҆́же всѧ̑  зовы́й ко сп҃се́нїю ѡ҆бѣща́нїѧ ра́ди бꙋ́дꙋщихъ бла̑гъ.  са́мъ гдⷭ҇и, прїимѝ и҆ на́шѧ въ ча́съ се́й мл҃твы, и҆  и҆спра́ви живо́тъ на́шъ къ за́повѣдемъ твои̑мъ: дꙋ́шы  на́шѧ ѡ҆свѧтѝ, тѣлеса̀ ѡ҆чи́сти, помышлє́нїѧ  и҆спра́ви, мы̑сли ѡ҆чи́сти, и҆ и҆зба́ви на́съ ѿ всѧ́кїѧ  ско́рби, ѕѡ́лъ и҆ болѣ́зней: ѡ҆градѝ на́съ ст҃ы́ми  твои́ми а҆́гг҃лы, да ѡ҆полче́нїемъ и҆́хъ соблюда́еми и҆  наставлѧ́еми, дости́гнемъ въ соедине́нїе вѣ́ры, и҆ въ  ра́зꙋмъ непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ  є҆сѝ во вѣ́ки вѣкѡ́въ, а҆ми́нь.  
Гдⷭ҇и поми́лꙋй, три́жды. 
Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  
И҆́менемъ гдⷭ҇нимъ бл҃гословѝ, ѻ҆́тче. (с. 228) 
Сщ҃е́нникъ: Моли́твами ст҃ы́хъ ѻ҆тє́цъ на́шихъ,  гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 
Нескве́рнаѧ, небла́знаѧ, нетлѣ́ннаѧ, пречⷭ҇таѧ,  чⷭ҇таѧ дв҃о, бг҃оневѣ́сто влⷣчце, ꙗ҆́же бг҃а сло́ва  человѣ́кѡмъ пресла́внымъ твои́мъ ржⷭ҇тво́мъ  соедини́вшаѧ, и҆ ѿри́нꙋвшеесѧ є҆стество̀ ро́да на́шегѡ  нбⷭ҇нымъ совокꙋ́пльшаѧ: ꙗ҆́же ненаде́жныхъ є҆ди́на  наде́жда, и҆ бори́мыхъ по́моще, гото́вое  застꙋпле́нїе къ тебѣ̀ притека́ющихъ, и҆ всѣ́хъ  хрⷭ҇тїа́нъ прибѣ́жище. не гнꙋша́йсѧ менѐ грѣ́шнагѡ,  скве́рнагѡ, скве́рными по́мыслы, и҆ словесы̀, и҆  дѣѧ́ньми всего̀ себѐ непотре́бна сотво́рша, и҆  ра́зꙋмомъ лѣ́ности сласте́й житїѧ̀ раба̀ бы́вша: но  ꙗ҆́кѡ чл҃вѣколюби́вагѡ бг҃а мт҃и, человѣколю́бнѣ  оу҆милосе́рдисѧ ѡ҆ мнѣ̀ грѣ́шнѣмъ и҆ блꙋ́днѣмъ, и҆  прїимѝ моѐ, є҆́же ѿ скве́рныхъ оу҆сте́нъ  приноси́мое тебѣ̀ моле́нїе: и҆ твоего̀ сн҃а, и҆ на́шего  влⷣкꙋ и҆ гдⷭ҇а, ма́тернее твоѐ дерзнове́нїе  оу҆потреблѧ́ющи, молѝ, да ѿве́рзетъ и҆ мнѣ̀  чл҃вѣколю́бныѧ оу҆трѡ́бы своеѧ̀ бл҃гости, и҆ презрѣ́въ  моѧ̑ безчи́слєннаѧ прегрѣшє́нїѧ, ѡ҆брати́тъ мѧ̀ къ  покаѧ́нїю, и҆ свои́хъ за́повѣдей дѣ́лателѧ и҆скꙋ́сна  ꙗ҆ви́тъ мѧ̀. и҆ предста́ни мнѣ̀ при́снѡ, ꙗ҆́кѡ  млⷭ҇тиваѧ, и҆ милосе́рдаѧ, и҆ бл҃голюби́ваѧ, въ  настоѧ́щемъ оу҆́бѡ житїѝ те́плаѧ предста́тельнице и҆  помо́щнице, сопроти́вныхъ нашє́ствїѧ ѿгонѧ́ющи, и҆ ко  сп҃се́нїю наставлѧ́ющи мѧ̀: и҆ во вре́мѧ и҆схо́да моегѡ̀  ѡ҆каѧ́ннꙋю мою̀ дꙋ́шꙋ соблюда́ющи, и҆ тє́мныѧ зра́ки  лꙋка́выхъ бѣсѡ́въ дале́че ѿ неѧ̀ ѿгонѧ́ющи: въ  стра́шный же де́нь сꙋда̀ вѣ́чныѧ мѧ̀ и҆збавлѧ́ющи мꙋ́ки,  и҆ неизрече́нныѧ сла́вы твоегѡ̀ сн҃а и҆ бг҃а на́шегѡ  наслѣ́дника мѧ̀ показꙋ́ющи. ю҆́же и҆ да оу҆лꙋчꙋ̀  влⷣчце моѧ̀, прест҃а́ѧ бцⷣе, твои́мъ хода́тайствомъ и҆  застꙋпле́нїемъ бл҃года́тїю и҆ чл҃вѣколю́бїемъ  є҆диноро́днагѡ сн҃а твоегѡ̀, гдⷭ҇а и҆ бг҃а и҆ сп҃са  на́шегѡ і҆и҃са хрⷭ҇та̀: є҆мꙋ́же подоба́етъ всѧ́каѧ  сла́ва, че́сть и҆ поклоне́нїе, со безнача́льнымъ є҆гѡ̀  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆  животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Мл҃тва и҆на́ѧ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀,  а҆нтїо́ха мона́ха панде́кта: 
И҆ да́ждь на́мъ влⷣко, на со́нъ грѧдꙋ́щымъ поко́й  тѣ́ла и҆ дꙋшѝ, и҆ сохранѝ на́съ ѿ мра́чнагѡ сна̀  грѣхо́внагѡ, и҆ ѿ всѧ́кагѡ те́мнагѡ и҆ нощна́гѡ  сладостра́стїѧ: оу҆кротѝ стремлє́нїѧ страсте́й,  оу҆гасѝ разжжє́нныѧ стрѣ́лы лꙋка́вагѡ, ꙗ҆̀же на ны̀  льсти́внѡ дви̑жимыѧ: пло́ти на́шеѧ воста̑нїѧ оу҆толѝ,  и҆ всѧ́кое земно́е и҆ веще́ственное на́ше мꙋдрова́нїе  оу҆спѝ. и҆ да́рꙋй на́мъ бж҃е, бо́дръ оу҆́мъ,  цѣломꙋ́дръ по́мыслъ, се́рдце трезвѧ́щеесѧ, со́нъ лего́къ  и҆ всѧ́кагѡ сатанина̀ мечта́нїѧ и҆змѣне́нъ. возста́ви же  на́съ во вре́мѧ мл҃твы оу҆тверждє́ны въ за́повѣдехъ  твои́хъ, и҆ па́мѧть сꙋде́бъ твои́хъ въ себѣ̀  тве́рдꙋ и҆мꙋ́щѧ: всено́щное славосло́вїе на́мъ да́рꙋй, во  є҆́же пѣ́ти и҆ бл҃гослови́ти и҆ сла́вити пречⷭ҇тно́е и҆  великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ  дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 
Пресла́внаѧ приснодв҃о, мт҃и хрⷭ҇та̀ бг҃а,  принесѝ на́шꙋ мл҃твꙋ сн҃ꙋ твоемꙋ̀, и҆ бг҃ꙋ на́шемꙋ, да  сп҃се́тъ тобо́ю дꙋ́шы на́шѧ. 
Мл҃тва и҆на́ѧ ст҃а́гѡ і҆ѡанні́кїа. 
Оу҆пова́нїе моѐ ѻ҆ц҃ъ, прибѣ́жище моѐ сн҃ъ,  покро́въ мо́й дх҃ъ ст҃ы́й, трⷪ҇це ст҃а́ѧ, сла́ва тебѣ̀. 
Сла́ва, и҆ ны́нѣ:  
Гдⷭ҇и поми́лꙋй, три́жды. И҆ быва́етъ ѿпꙋ́стъ, и҆  проще́нїе ѿ сщ҃е́нника. Сїѧ̑ всѧ̑ и҆щѝ въ концѣ̀  вели́кагѡ повече́рїѧ. 


(с. 229) 
[[21]]Каѳі́сма з҃і А҆ллилꙋ́їа, ри҃і.  
[а҃] Бл҃же́ни непоро́чнїи въ пꙋ́ть, ходѧ́щїи въ  зако́нѣ гдⷭ҇ни. [в҃] Бл҃же́ни и҆спыта́ющїи  свидѣ̑нїѧ є҆гѡ̀, всѣ́мъ се́рдцемъ взы́щꙋтъ є҆го̀.  [г҃] Не дѣ́лающїи бо беззако́нїѧ, въ пꙋте́хъ є҆гѡ̀  ходи́ша. [д҃] Ты̀ заповѣ́далъ є҆сѝ за́пѡвѣди  твоѧ̑ сохрани́ти ѕѣлѡ̀. [є҃] Дабы̀ и҆спра́вилисѧ  пꙋтїѐ моѝ, сохрани́ти ѡ҆правда̑нїѧ твоѧ̑. [ѕ҃]  Тогда̀ не постыжꙋ́сѧ, внегда̀ призрѣ́ти мѝ на всѧ̑  за́пѡвѣди твоѧ̑. [з҃] И҆сповѣ́мсѧ тебѣ̀ въ  пра́вости се́рдца, внегда̀ наꙋчи́ти ми сѧ сꙋдьба́мъ  пра́вды твоеѧ̀. [и҃] Ѡ҆правда̑нїѧ твоѧ̑ сохраню̀, не  ѡ҆ста́ви менѐ до ѕѣла̀. [ѳ҃] Въ чесо́мъ и҆спра́витъ  ю҆нѣ́йшїй пꙋ́ть сво́й; внегда̀ сохрани́ти словеса̀  твоѧ̑. [і҃] Всѣ́мъ се́рдцемъ мои́мъ взыска́хъ  тебѐ, не ѿри́ни менѐ ѿ за́повѣдей твои́хъ.  [а҃і] Въ се́рдцѣ мое́мъ скры́хъ словеса̀ твоѧ̑,  ꙗ҆́кѡ да не согрѣшꙋ̀ тебѣ̀. [в҃і] Бл҃гослове́нъ  є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ. [г҃і]  Оу҆стна́ма мои́ма возвѣсти́хъ всѧ̑ сꙋдьбы̑ оу҆́стъ  твои́хъ. [д҃і] На пꙋтѝ свидѣ́нїй твои́хъ  наслади́хсѧ, ꙗ҆́кѡ ѡ҆ всѧ́комъ бога́тствѣ. [є҃і]  Въ за́повѣдехъ твои́хъ поглꙋмлю́сѧ, и҆ оу҆разꙋмѣ́ю  пꙋти̑ твоѧ̑. [ѕ҃і] Во ѡ҆правда́нїихъ (с. 230)  твои́хъ поꙋчꙋ́сѧ, не забꙋ́дꙋ слове́съ твои́хъ. [з҃і]  Возда́ждь рабꙋ̀ твоемꙋ̀, живи́ мѧ, и҆ сохраню̀ словеса̀  твоѧ̑. [и҃і] Ѿкры́й ѻ҆́чи моѝ, и҆ оу҆разꙋмѣ́ю  чꙋдеса̀ ѿ зако́на твоегѡ̀. [ѳ҃і] Пришле́цъ а҆́зъ  є҆́смь на землѝ, не скры́й ѿ менѐ за́пѡвѣди твоѧ̑.  [к҃] Возлюбѝ дꙋша̀ моѧ̀ возжела́ти сꙋдьбы̑ твоѧ̑ на  всѧ́кое вре́мѧ. [к҃а] Запрети́лъ є҆сѝ гѡ́рдымъ,  про́клѧти оу҆клонѧ́ющїисѧ ѿ за́повѣдей твои́хъ.  [к҃в] Ѿимѝ ѿ менѐ поно́съ и҆ оу҆ничиже́нїе,  ꙗ҆́кѡ свидѣ́нїй твои́хъ взыска́хъ. [к҃г] И҆́бо  сѣдо́ша кнѧ́зи, и҆ на мѧ̀ клевета́хꙋ: ра́бъ же тво́й  глꙋмлѧ́шесѧ во ѡ҆правда́нїихъ твои́хъ. [к҃д] И҆́бо  свидѣ̑нїѧ твоѧ̑ поꙋче́нїе моѐ є҆́сть, и҆ совѣ́ти моѝ  ѡ҆правда̑нїѧ твоѧ̑. [к҃є] Прильпѐ землѝ дꙋша̀  моѧ̀, живи́ мѧ по словесѝ твоемꙋ̀. [к҃ѕ] Пꙋти̑ моѧ̑  возвѣсти́хъ, и҆ оу҆слы́шалъ мѧ̀ є҆сѝ, наꙋчѝ мѧ̀  ѡ҆правда́нїємъ твои̑мъ. [к҃з] Пꙋ́ть ѡ҆правда́нїй  твои́хъ вразꙋми́ ми, и҆ поглꙋмлю́сѧ въ чꙋдесѣ́хъ  твои́хъ. [к҃и] Воздрема̀ дꙋша̀ моѧ̀ ѿ оу҆ны́нїѧ,  оу҆тверди́ мѧ въ словесѣ́хъ твои́хъ. [к҃ѳ] Пꙋ́ть  непра́вды ѿста́ви ѿ менѐ, и҆ зако́номъ твои́мъ  поми́лꙋй мѧ̀. [л҃] Пꙋ́ть и҆́стины и҆зво́лихъ, и҆  сꙋдьбы̑ твоѧ̑ не забы́хъ. [л҃а] Прилѣпи́хсѧ  свидѣ́нїємъ твои̑мъ, гдⷭ҇и, не посрамѝ менѐ. [л҃в]  Пꙋ́ть за́повѣдей твои́хъ теко́хъ, є҆гда̀ разшири́лъ  є҆сѝ се́рдце моѐ. [л҃г] Законоположѝ мнѣ̀ гдⷭ҇и  пꙋ́ть ѡ҆правда́нїй (с. 231) твои́хъ, и҆ взыщꙋ̀ и҆̀ вы́нꙋ.  [л҃д] Вразꙋми́ мѧ, и҆ и҆спыта́ю зако́нъ тво́й, и҆  сохраню̀ и҆̀ всѣ́мъ се́рдцемъ мои́мъ. [л҃є]  Наста́ви мѧ̀ на стезю̀ за́повѣдей твои́хъ, ꙗ҆́кѡ тꙋ́ю  восхотѣ́хъ. [л҃ѕ] Приклонѝ се́рдце моѐ во  свидѣ̑нїѧ твоѧ̑, а҆ не въ лихои́мство. [л҃з]  Ѿвратѝ ѻ҆́чи моѝ, є҆́же не ви́дѣти сꙋеты̀, въ  пꙋтѝ твое́мъ живи́ мѧ. [л҃и] Поста́ви рабꙋ̀ твоемꙋ̀  сло́во твоѐ въ стра́хъ тво́й. [л҃ѳ] Ѿимѝ  поноше́нїе моѐ, є҆́же непщева́хъ, ꙗ҆́кѡ сꙋдьбы̑ твоѧ̑  бла́ги. [м҃] Сѐ возжела́хъ за́пѡвѣди твоѧ̑, въ  пра́вдѣ твое́й живи́ мѧ. [м҃а] И҆ да прїи́детъ на  мѧ̀ млⷭ҇ть твоѧ̀ гдⷭ҇и, сп҃се́нїе твоѐ по словесѝ  твоемꙋ̀. [м҃в] И҆ ѿвѣща́ю поноша́ющымъ мѝ сло́во,  ꙗ҆́кѡ оу҆пова́хъ на словеса̀ твоѧ̑. [м҃г] И҆ не  ѿимѝ ѿ оу҆́стъ мои́хъ словесѐ и҆́стинна до ѕѣла̀,  ꙗ҆́кѡ на сꙋдьбы̑ твоѧ̑ оу҆пова́хъ. [м҃д] И҆  сохраню̀ зако́нъ тво́й вы́нꙋ въ вѣ́къ, и҆ въ вѣ́къ  вѣ́ка. [м҃є] И҆ хожда́хъ въ широтѣ̀, ꙗ҆́кѡ  за́пѡвѣди твоѧ̑ взыска́хъ. [м҃ѕ] И҆ глаго́лахъ ѡ҆  свидѣ́нїихъ твои́хъ пред̾ царѝ, и҆ не стыдѧ́хсѧ.  [м҃з] И҆ поꙋча́хсѧ въ за́повѣдехъ твои́хъ, ꙗ҆̀же  возлюби́хъ ѕѣлѡ̀. [м҃и] И҆ воздвиго́хъ рꙋ́цѣ моѝ  къ за́повѣдемъ твои̑мъ, ꙗ҆̀же возлюби́хъ. [м҃и] И҆  глꙋмлѧ́хсѧ во ѡ҆правда́нїихъ твои́хъ. [м҃ѳ] Помѧнѝ  словеса̀ твоѧ̑ рабꙋ̀ твоемꙋ̀, и҆́хже оу҆пова́нїе да́лъ  мѝ є҆сѝ. [н҃] То́ мѧ оу҆тѣ́ши во смире́нїи  мое́мъ, ꙗ҆́кѡ сло́во (с. 232) твоѐ живи́ мѧ. [н҃а]  Го́рдїи законопрестꙋпова́хꙋ до ѕѣла̀, ѿ зако́на же  твоегѡ̀ не оу҆клони́хсѧ. [н҃в] Помѧнꙋ́хъ сꙋдьбы̑  твоѧ̑ ѿ вѣ́ка гдⷭ҇и, и҆ оу҆тѣ́шихсѧ. [н҃г]  Печа́ль прїѧ́тъ мѧ̀ ѿ грѣ̑шникъ, ѡ҆ставлѧ́ющихъ  зако́нъ тво́й. [н҃д] Пѣ́та бѧ́хꙋ мнѣ̀ ѡ҆правда̑нїѧ  твоѧ̑ на мѣ́стѣ прише́льствїѧ моегѡ̀. [н҃є]  Помѧнꙋ́хъ въ нощѝ и҆́мѧ твоѐ гдⷭ҇и, и҆ сохрани́хъ  зако́нъ тво́й. [н҃ѕ] Се́й бы́сть мнѣ̀, ꙗ҆́кѡ  ѡ҆правда́нїй твои́хъ взыска́хъ. [н҃з] Ча́сть моѧ̀  є҆сѝ, гдⷭ҇и: рѣ́хъ сохрани́ти зако́нъ тво́й. [н҃и]  Помоли́хсѧ лицꙋ̀ твоемꙋ̀ всѣ́мъ се́рдцемъ мои́мъ:  поми́лꙋй мѧ̀ по словесѝ твоемꙋ̀. [н҃ѳ] Помы́слихъ  пꙋти̑ твоѧ̑ и҆ возврати́хъ но́зѣ моѝ во свидѣ̑нїѧ  твоѧ̑. [ѯ҃] Оу҆гото́вихсѧ и҆ не смꙋти́хсѧ  сохрани́ти за́пѡвѣди твоѧ̑. [ѯ҃а] Оу҆́жѧ  грѣ̑шникъ ѡ҆бѧза́шасѧ мнѣ̀, и҆ зако́на твоегѡ̀ не  забы́хъ. [ѯ҃в] Полꙋ́нощи воста́хъ и҆сповѣ́датисѧ  тебѣ̀ ѡ҆ сꙋдьба́хъ пра́вды твоеѧ̀. [ѯ҃г]  Прича́стникъ а҆́зъ є҆́смь всѣ̑мъ боѧ́щымсѧ тебє̀ и҆  хранѧ́щымъ за́пѡвѣди твоѧ̑. [ѯ҃д] Млⷭ҇ти твоеѧ̀,  гдⷭ҇и, и҆спо́лнь землѧ̀: ѡ҆правда́нїємъ твои̑мъ наꙋчи́  мѧ. [ѯ҃є] Бл҃гость сотвори́лъ є҆сѝ съ рабо́мъ  твои́мъ гдⷭ҇и, по словесѝ твоемꙋ̀. [ѯ҃ѕ] Бл҃гости  и҆ наказа́нїю и҆ ра́зꙋмꙋ наꙋчи́ мѧ, ꙗ҆́кѡ за́повѣдемъ  твои̑мъ вѣ́ровахъ. [ѯ҃з] Пре́жде да́же не смири́ти  ми сѧ, а҆́зъ прегрѣши́хъ, сегѡ̀ ра́ди сло́во твоѐ  сохрани́хъ. [ѯ҃и] Бл҃гъ є҆сѝ ты̀ (с. 233) гдⷭ҇и,  и҆ бл҃гостїю твое́ю наꙋчи́ мѧ ѡ҆правда́нїємъ твои̑мъ.  [ѯ҃ѳ ] Оу҆мно́жисѧ на мѧ̀ непра́вда го́рдыхъ,  а҆́зъ же всѣ́мъ се́рдцемъ мои́мъ и҆спыта́ю за́пѡвѣди  твоѧ̑. [ѻ҃] Оу҆сыри́сѧ ꙗ҆́кѡ млеко̀ се́рдце и҆́хъ,  а҆́зъ же зако́нꙋ твоемꙋ̀ поꙋчи́хсѧ. [ѻ҃а] Бл҃го  мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да наꙋчꙋ́сѧ  ѡ҆правда́нїємъ твои̑мъ. [ѻ҃в] Бл҃гъ мнѣ̀ зако́нъ  оу҆́стъ твои́хъ, па́че ты́сѧщъ зла́та и҆ сребра̀.  
Сла́ва: 
[ѻ҃в] Рꙋ́цѣ твоѝ сотвори́стѣ мѧ̀, и҆  созда́стѣ мѧ̀: вразꙋми́ мѧ, и҆ наꙋчꙋ́сѧ за́повѣдемъ  твои̑мъ. [ѻ҃д] Боѧ́щїисѧ тебѐ оу҆́зрѧтъ мѧ̀ и҆  возвеселѧ́тсѧ, ꙗ҆́кѡ на словеса̀ твоѧ̑ оу҆пова́хъ.  [ѻ҃є] Разꙋмѣ́хъ гдⷭ҇и, ꙗ҆́кѡ пра́вда сꙋдьбы̑  твоѧ̑, и҆ вои́стиннꙋ смири́лъ мѧ̀ є҆сѝ. [ѻ҃ѕ]  Бꙋ́ди же млⷭ҇ть твоѧ̀, да оу҆тѣ́шитъ мѧ̀, по словесѝ  твоемꙋ̀ рабꙋ̀ твоемꙋ̀. [ѻ҃з] Да прїи́дꙋтъ мнѣ̀  щедрѡ́ты твоѧ̑, и҆ жи́въ бꙋ́дꙋ, ꙗ҆́кѡ зако́нъ тво́й  поꙋче́нїе моѐ є҆́сть. [ѻ҃и] Да постыдѧ́тсѧ  го́рдїи, ꙗ҆́кѡ непра́веднѡ беззако́нноваша на мѧ̀, а҆́зъ  же поглꙋмлю́сѧ въ за́повѣдехъ твои́хъ. [ѻ҃ѳ] Да  ѡ҆братѧ́тъ мѧ̀ боѧ́щїисѧ тебѐ, и҆ вѣ́дѧщїи свидѣ̑нїѧ  твоѧ̑. [п҃] Бꙋ́ди се́рдце моѐ непоро́чно во  ѡ҆правда́нїихъ твои́хъ, ꙗ҆́кѡ да не постыжꙋ́сѧ. [п҃а]  И҆счеза́етъ во сп҃се́нїе твоѐ дꙋша̀ моѧ̀, на словеса̀  твоѧ̑ оу҆пова́хъ. [п҃в] И҆счезо́ша ѻ҆́чи моѝ въ  сло́во твоѐ, глаго́люще: когда̀ (с. 234) оу҆тѣ́шиши  мѧ̀; [п҃г] Занѐ бы́хъ ꙗ҆́кѡ мѣ́хъ на сла́нѣ,  ѡ҆правда́нїй твои́хъ не забы́хъ. [п҃д] Коли́кѡ  є҆́сть дне́й раба̀ твоегѡ̀; когда̀ сотвори́ши мѝ ѿ  гонѧ́щихъ мѧ̀ сꙋ́дъ; [п҃є] Повѣ́даша мнѣ̀  законопрестꙋ̑пницы глꙋмлє́нїѧ, но не ꙗ҆́кѡ зако́нъ  тво́й гдⷭ҇и. [п҃ѕ] Всѧ̑ за́пѡвѣди твоѧ̑ и҆́стина,  непра́веднѡ погна́ша мѧ̀, помози́ ми. [п҃з] Вма́лѣ  не сконча́ша менѐ на землѝ: а҆́зъ же не ѡ҆ста́вихъ  за́повѣдей твои́хъ. [п҃и] По млⷭ҇ти твое́й живи́ мѧ,  и҆ сохраню̀ свидѣ̑нїѧ оу҆́стъ твои́хъ. [п҃ѳ] Во  вѣ́къ гдⷭ҇и, сло́во твоѐ пребыва́етъ на нб҃сѝ. [ч҃]  Въ ро́дъ и҆ ро́дъ и҆́стина твоѧ̀, ѡ҆снова́лъ є҆сѝ  зе́млю, и҆ пребыва́етъ. [ч҃а] Оу҆чине́нїемъ твои́мъ  пребыва́етъ де́нь, ꙗ҆́кѡ всѧ́чєскаѧ рабѡ́тна тебѣ̀.  [ч҃в] Ꙗ҆́кѡ а҆́ще бы не зако́нъ тво́й поꙋче́нїе моѐ  бы́лъ, тогда̀ оу҆́бѡ поги́блъ бы́хъ во смире́нїи мое́мъ.  [ч҃г] Во вѣ́къ не забꙋ́дꙋ ѡ҆правда́нїй твои́хъ,  ꙗ҆́кѡ въ ни́хъ ѡ҆живи́лъ мѧ̀ є҆сѝ.  
Среда̀. 
[ч҃д] Тво́й є҆́смь а҆́зъ, сп҃си́ мѧ, ꙗ҆́кѡ  ѡ҆правда́нїй твои́хъ взыска́хъ. [ч҃є] Менѐ жда́ша  грѣ̑шницы погꙋби́ти мѧ̀, свидѣ̑нїѧ твоѧ̑ разꙋмѣ́хъ.  [ч҃ѕ] Всѧ́кїѧ кончи́ны ви́дѣхъ коне́цъ, широка̀  за́повѣдь твоѧ̀ ѕѣлѡ̀. [ч҃з] Ко́ль возлюби́хъ  зако́нъ тво́й гдⷭ҇и, ве́сь де́нь поꙋче́нїе моѐ є҆́сть.  [ч҃и] Па́че вра̑гъ мои́хъ оу҆мꙋдри́лъ мѧ̀ є҆сѝ  за́повѣдїю твое́ю, ꙗ҆́кѡ въ вѣ́къ моѧ̀ є҆́сть. (с.  235) [ч҃ѳ ] Па́че всѣ́хъ оу҆ча́щихъ мѧ̀ разꙋмѣ́хъ,  ꙗ҆́кѡ свидѣ̑нїѧ твоѧ̑ поꙋче́нїе моѐ є҆́сть. [р҃]  Па́че ста́рєцъ разꙋмѣ́хъ, ꙗ҆́кѡ за́пѡвѣди твоѧ̑  взыска́хъ. [р҃а] Ѿ всѧ́кагѡ пꙋтѝ лꙋка́ва  возбрани́хъ нога́мъ мои̑мъ, ꙗ҆́кѡ да сохраню̀ словеса̀  твоѧ̑. [р҃в] Ѿ сꙋде́бъ твои́хъ не оу҆клони́хсѧ,  ꙗ҆́кѡ ты̀ законоположи́лъ мѝ є҆сѝ. [р҃г] Ко́ль  сладка̀ горта́ни моемꙋ̀ словеса̀ твоѧ̑, па́че ме́да  оу҆стѡ́мъ мои̑мъ. [р҃д] Ѿ за́повѣдей твои́хъ  разꙋмѣ́хъ, сегѡ̀ ра́ди возненави́дѣхъ всѧ́къ пꙋ́ть  непра́вды. [р҃є] Свѣти́льникъ нога́ма мои́ма  зако́нъ тво́й, и҆ свѣ́тъ стезѧ́мъ мои̑мъ. [р҃ѕ]  Клѧ́хсѧ, и҆ поста́вихъ сохрани́ти сꙋдьбы̑ пра́вды  твоеѧ̀. [р҃з] Смири́хсѧ до ѕѣла̀ гдⷭ҇и, живи́ мѧ по  словесѝ твоемꙋ̀. [р҃и] Вѡ́льнаѧ оу҆́стъ мои́хъ  бл҃говоли́ же гдⷭ҇и, и҆ сꙋдьба́мъ твои̑мъ наꙋчи́ мѧ.  [р҃ѳ] Дꙋша̀ моѧ̀ въ рꙋкꙋ̀ твоє́ю вы́нꙋ, и҆ зако́на  твоегѡ̀ не забы́хъ. [р҃і] Положи́ша грѣ̑шницы  сѣ́ть мнѣ̀, и҆ ѿ за́повѣдей твои́хъ не заблꙋди́хъ.  [ра҃і] Наслѣ́довахъ свидѣ̑нїѧ твоѧ̑ во вѣ́къ,  ꙗ҆́кѡ ра́дованїе се́рдца моегѡ̀ сꙋ́ть. [рв҃і]  Приклони́хъ се́рдце моѐ, сотвори́ти ѡ҆правда̑нїѧ твоѧ̑  въ вѣ́къ за воздаѧ́нїе. [рг҃і] Законопрестꙋ̑пныѧ  возненави́дѣхъ, зако́нъ же тво́й возлюби́хъ. [рд҃і]  Помо́щникъ мо́й, и҆ застꙋ́пникъ мо́й є҆сѝ ты̀, на  словеса̀ твоѧ̑ оу҆пова́хъ. [рє҃і] Оу҆клони́тесѧ  ѿ менѐ лꙋка́внꙋющїи, и҆ и҆спыта́ю за́пѡвѣди (с. 236)  бг҃а моегѡ̀. [рѕ҃і] Застꙋпи́ мѧ по словесѝ твоемꙋ̀:  и҆ жи́въ бꙋ́дꙋ, и҆ не посрамѝ менѐ ѿ ча́ѧнїѧ моегѡ̀.  [рз҃і] Помози́ ми, и҆ сп҃сꙋ́сѧ, и҆ поꙋчꙋ́сѧ во  ѡ҆правда́нїихъ твои́хъ вы́нꙋ. [ри҃і] Оу҆ничижи́лъ  є҆сѝ всѧ̑ ѿстꙋпа́ющїѧ ѿ ѡ҆правда́нїй твои́хъ,  ꙗ҆́кѡ непра́ведно помышле́нїе и҆́хъ. [рѳ҃і]  Престꙋпа́ющыѧ непщева́хъ всѧ̑ грѣ̑шныѧ землѝ: сегѡ̀  ра́ди возлюби́хъ свидѣ̑нїѧ твоѧ̑. [р҃к] Пригвоздѝ  стра́хꙋ твоемꙋ̀ плѡ́ти моѧ̑, ѿ сꙋде́бъ бо твои́хъ  оу҆боѧ́хсѧ. [рк҃а] Сотвори́хъ сꙋ́дъ и҆ пра́вдꙋ, не  преда́ждь менѐ ѡ҆би́дѧщымъ мѧ̀. [рк҃в] Воспрїимѝ  раба̀ твоего̀ во бл҃го, да не ѡ҆клевета́ютъ менѐ  го́рдїи. [рк҃г] Ѻ҆́чи моѝ и҆счезо́стѣ во сп҃се́нїе  твоѐ, и҆ въ сло́во пра́вды твоеѧ̀. [рк҃д] Сотворѝ  съ рабо́мъ твои́мъ по млⷭ҇ти твое́й, и҆ ѡ҆правда́нїємъ  твои̑мъ наꙋчи́ мѧ. [рк҃є] Ра́бъ тво́й є҆́смь а҆́зъ,  вразꙋми́ мѧ, и҆ оу҆вѣ́мъ свидѣ̑нїѧ твоѧ̑. [рк҃ѕ]  Вре́мѧ сотвори́ти гдⷭ҇ви, разори́ша зако́нъ тво́й.  [рк҃з] Сегѡ̀ ра́ди возлюби́хъ за́пѡвѣди твоѧ̑ па́че  зла́та и҆ топа́зїѧ. [рк҃и] Сегѡ̀ ра́ди ко всѣ̑мъ  за́повѣдемъ твои̑мъ направлѧ́хсѧ, всѧ́къ пꙋ́ть непра́вды  возненави́дѣхъ. [рк҃ѳ] Ди̑вна свидѣ̑нїѧ твоѧ̑,  сегѡ̀ ра́ди и҆спыта̀ ѧ҆̀ дꙋша̀ моѧ̀. [р҃л] Ꙗ҆вле́нїе  слове́съ твои́хъ просвѣща́етъ, и҆ вразꙋмлѧ́етъ  младе́нцы. [рл҃а] Оу҆ста̀ моѧ̑ ѿверзо́хъ, и҆  привлеко́хъ дꙋ́хъ, ꙗ҆́кѡ за́повѣдей твои́хъ жела́хъ.  
Сла́ва: (с. 237) 
[рл҃в] При́зри на мѧ̀, и҆ поми́лꙋй мѧ̀, по сꙋдꙋ̀  лю́бѧщихъ и҆́мѧ твоѐ. [рл҃г] Стѡпы̀ моѧ̑ напра́ви по  словесѝ твоемꙋ̀, и҆ да не ѡ҆блада́етъ мно́ю всѧ́кое  беззако́нїе. [рл҃д] И҆зба́ви мѧ̀ ѿ клеветы̀  человѣ́ческїѧ, и҆ сохраню̀ за́пѡвѣди твоѧ̑. [рл҃є]  Лицѐ твоѐ просвѣтѝ на раба̀ твоего̀ и҆ наꙋчи́ мѧ  ѡ҆правда́нїємъ твои̑мъ. [рл҃ѕ] И҆схѡ́дища водна̑ѧ  и҆зведо́стѣ ѻ҆́чи моѝ, поне́же не сохрани́хъ зако́на  твоегѡ̀. [рл҃з] Пра́веденъ є҆сѝ гдⷭ҇и, и҆ пра́ви  сꙋдѝ твоѝ. [рл҃и] Заповѣ́далъ є҆сѝ пра́вдꙋ,  свидѣ̑нїѧ твоѧ̑, и҆ и҆́стинꙋ ѕѣлѡ̀. [рл҃ѳ]  И҆ста́ѧла мѧ̀ є҆́сть ре́вность твоѧ̀, ꙗ҆́кѡ забы́ша  словеса̀ твоѧ̑ вразѝ моѝ. [р҃м] Разжже́но сло́во  твоѐ ѕѣлѡ̀, и҆ ра́бъ тво́й возлюбѝ є҆̀. [рм҃а]  Ю҆нѣ́йшїй а҆́зъ є҆́смь и҆ оу҆ничиже́нъ, ѡ҆правда́нїй  твои́хъ не забы́хъ. [рм҃в] Пра́вда твоѧ̀ пра́вда во  вѣ́къ, и҆ зако́нъ тво́й и҆́стина. [рм҃г] Скѡ́рби и҆  нꙋ́жди ѡ҆брѣто́ша мѧ̀, за́пѡвѣди твоѧ̑ поꙋче́нїе моѐ.  [рм҃д] Пра́вда свидѣ̑нїѧ твоѧ̑ въ вѣ́къ: вразꙋми́  мѧ, и҆ жи́въ бꙋ́дꙋ. [рм҃є] Воззва́хъ всѣ́мъ  се́рдцемъ мои́мъ, оу҆слы́ши мѧ̀ гдⷭ҇и, ѡ҆правда̑нїѧ  твоѧ̑ взыщꙋ̀. [рм҃ѕ] Воззва́хъ тѝ, сп҃си́ мѧ, и҆  сохраню̀ свидѣ̑нїѧ твоѧ̑. [рм҃з] Предвари́хъ въ  безго́дїи, и҆ воззва́хъ, на словеса̀ твоѧ̑ оу҆пова́хъ.  [рм҃и] Предвари́стѣ ѻ҆́чи моѝ ко оу҆́трꙋ,  поꙋчи́тисѧ словесє́мъ твои̑мъ. [рм҃ѳ] Гла́съ мо́й  оу҆слы́ши гдⷭ҇и, по млⷭ҇ти твое́й, по сꙋдьбѣ̀ твое́й  живи́ мѧ. [р҃н] Прибли́жишасѧ (с. 238) гонѧ́щїи мѧ̀  беззако́нїемъ, ѿ зако́на же твоегѡ̀ оу҆дали́шасѧ.  [рн҃а] Бли́зъ є҆сѝ ты̀ гдⷭ҇и, и҆ всѝ пꙋтїѐ твоѝ  и҆́стина. [рн҃в] И҆спе́рва позна́хъ ѿ свидѣ́нїй  твои́хъ, ꙗ҆́кѡ во вѣ́къ ѡ҆снова́лъ ѧ҆̀ є҆сѝ. [рн҃г]  Ви́ждь смире́нїе моѐ, и҆ и҆зми́ мѧ, ꙗ҆́кѡ зако́на  твоегѡ̀ не забы́хъ. [рн҃д] Сꙋдѝ сꙋ́дъ мо́й, и҆  и҆зба́ви мѧ̀, словесѐ ра́ди твоегѡ̀ живи́ мѧ. [рн҃є]  Дале́че ѿ грѣ̑шникъ сп҃се́нїе, ꙗ҆́кѡ ѡ҆правда́нїй  твои́хъ не взыска́ша. [рн҃ѕ] Щедрѡ́ты твоѧ̑ мно́ги  гдⷭ҇и, по сꙋдьбѣ̀ твое́й живи́ мѧ. [рн҃з] Мно́зи  и҆згонѧ́щїи мѧ̀ и҆ стꙋжа́ющїи мѝ, ѿ свидѣ́нїй твои́хъ  не оу҆клони́хсѧ. [рн҃и] Ви́дѣхъ неразꙋмѣва́ющыѧ и҆  и҆ста́ѧхъ, ꙗ҆́кѡ слове́съ твои́хъ не сохрани́ша.  [рн҃ѳ] Ви́ждь, ꙗ҆́кѡ за́пѡвѣди твоѧ̑ возлюби́хъ  гдⷭ҇и, по млⷭ҇ти твое́й живи́ мѧ. [р҃ѯ] Нача́ло  слове́съ твои́хъ и҆́стина, и҆ во вѣ́къ всѧ̑ сꙋдьбы̑  пра́вды твоеѧ̀. [рѯ҃а] Кнѧ́зи погна́ша мѧ̀ тꙋ́не,  и҆ ѿ слове́съ твои́хъ оу҆боѧ́сѧ се́рдце моѐ.  [рѯ҃в] Возра́дꙋюсѧ а҆́зъ ѡ҆ словесѣ́хъ твои́хъ,  ꙗ҆́кѡ ѡ҆брѣта́ѧй коры́сть мно́гꙋ. [рѯ҃г]  Непра́вдꙋ возненави́дѣхъ и҆ ѡ҆мерзи́хъ зако́нъ же  тво́й возлюби́хъ. [рѯ҃д] Седмери́цею дне́мъ  хвали́хъ тѧ̀, ѡ҆ сꙋдьба́хъ пра́вды твоеѧ̀. [рѯ҃є]  Ми́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ  собла́зна. [рѯ҃ѕ] Ча́ѧхъ сп҃се́нїѧ твоегѡ̀ гдⷭ҇и,  и҆ за́пѡвѣди твоѧ̑ возлюби́хъ. [рѯ҃з] Сохранѝ  дꙋша̀ моѧ̀ свидѣ̑нїѧ (с. 239) твоѧ̑, и҆ возлюбѝ ѧ҆̀  ѕѣлѡ̀. [рѯ҃и] Сохрани́хъ за́пѡвѣди твоѧ̑ и҆  свидѣ̑нїѧ твоѧ̑, ꙗ҆́кѡ всѝ пꙋтїѐ моѝ пред̾ тобо́ю  гдⷭ҇и. [рѯ҃ѳ] Да прибли́житсѧ моле́нїе моѐ пред̾  тѧ̀ гдⷭ҇и, по словесѝ твоемꙋ̀ вразꙋми́ мѧ. [р҃ѻ] Да  вни́детъ проше́нїе моѐ пред̾ тѧ̀ гдⷭ҇и, по словесѝ  твоемꙋ̀ и҆зба́ви мѧ̀. [рѻ҃а] Ѿры́гнꙋтъ оу҆стнѣ̀  моѝ пѣ́нїе, є҆гда̀ наꙋчи́ши мѧ̀ ѡ҆правда́нїємъ  твои̑мъ. [рѻ҃в] Провѣща́етъ ѧ҆зы́къ мо́й словеса̀  твоѧ̑, ꙗ҆́кѡ всѧ̑ за́пѡвѣди твоѧ̑ пра́вда. [рѻ҃г]  Да бꙋ́детъ рꙋка̀ твоѧ̀ є҆́же сп҃сти́ мѧ, ꙗ҆́кѡ  за́пѡвѣди твоѧ̑ и҆зво́лихъ. [рѻ҃д] Возжела́хъ  сп҃се́нїе твоѐ гдⷭ҇и, и҆ зако́нъ тво́й поꙋче́нїе моѐ  є҆́сть. [рѻ҃є] Жива̀ бꙋ́детъ дꙋша̀ моѧ̀, и҆  восхва́литъ тѧ̀, и҆ сꙋдьбы̑ твоѧ̑ помо́гꙋтъ мнѣ̀.  [рѻ҃ѕ] Заблꙋди́хъ ꙗ҆́кѡ ѻ҆вча̀ поги́бшее, взыщѝ  раба̀ твоего̀, ꙗ҆́кѡ за́повѣдей твои́хъ не забы́хъ.  
Сла́ва: 


(с. 240) 
[[22]]Ѿпꙋсти́тельнїи воскрⷭ҇ны ѻ҆смѝ гласѡ́въ, съ  бг҃оро́дичны и҆ ѵ҆пакоѝ и҆́хъ 
Тропа́рь, гла́съ а҃: 
Ка́мени запеча́танꙋ ѿ і҆ꙋдє́й, и҆ во́инѡмъ  стрегꙋ́щымъ пречⷭ҇тое тѣ́ло твоѐ, воскре́слъ є҆сѝ  тридне́вный сп҃се, да́рꙋѧй мі́рови жи́знь. сегѡ̀ ра́ди  си̑лы нбⷭ҇ныѧ вопїѧ́хꙋ тѝ, жизнода́вче: сла́ва  воскрⷭ҇нїю твоемꙋ̀ хрⷭ҇тѐ, сла́ва црⷭ҇твїю твоемꙋ̀,  сла́ва смотре́нїю твоемꙋ̀, є҆ди́не чл҃вѣколю́бче. 
Бг҃оро́диченъ: 
Гаврїи́лꙋ вѣща́вшꙋ тебѣ̀ дв҃о, ра́дꙋйсѧ! со  гла́сомъ воплоща́шесѧ всѣ́хъ влⷣка, въ тебѣ̀ ст҃ѣ́мъ  кївѡ́тѣ, ꙗ҆́коже речѐ пра́ведный дв҃дъ: ꙗ҆ви́ласѧ  є҆сѝ ши́ршаѧ нб҃съ, поноси́вши зижди́телѧ твоего̀.  сла́ва все́льшемꙋсѧ въ тѧ̀, (с. 241) сла́ва проше́дшемꙋ  и҆з̾ тебѐ, сла́ва свободи́вшемꙋ на́съ ржⷭ҇тво́мъ  твои́мъ. 
Ѵ҆пакоѝ: 
Разбо́йничо покаѧ́нїе ра́й ѡ҆кра́де, пла́чь же  мѷроно́сицъ ра́дость возвѣстѝ, ꙗ҆́кѡ воскре́слъ  є҆сѝ хрⷭ҇тѐ бж҃е, подаѧ́й мі́рови ве́лїю млⷭ҇ть. 
Тропа́рь, гла́съ в҃: 
Є҆гда̀ снизше́лъ є҆сѝ къ сме́рти, животѐ  безсме́ртный, тогда̀ а҆́дъ оу҆мертви́лъ є҆сѝ  блиста́нїемъ бж҃ества̀: є҆гда́ же и҆ оу҆ме́ршыѧ ѿ  преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ  взыва́хꙋ: жизнода́вче, хрⷭ҇тѐ бж҃е на́шъ, сла́ва тебѣ̀. 
Бг҃оро́диченъ: 
Всѧ̑ па́че смы́сла, всѧ̑ пресла̑внаѧ твоѧ̑ бцⷣе,  та̑инства, ꙾чистотѣ̀ запеча́танной, и҆ дѣ́вствꙋ  храни́мꙋ꙾чистото́ю запечатлѣ́нна, и҆ дв҃ствомъ  храни́ма, мт҃и позна́ласѧ є҆сѝ нело́жна, бг҃а (с. 242)  ро́ждши и҆́стиннаго: того̀ молѝ сп҃сти́сѧ дꙋша́мъ  на́шымъ. 
Ѵ҆пакоѝ: 
По стрⷭ҇ти ше́дше во гро́бъ жєны̀, во є҆́же  пома́зати тѣ́ло твоѐ хрⷭ҇тѐ бж҃е, ви́дѣша а҆́гг҃лы во  гро́бѣ, и҆ оу҆жасо́шасѧ: гла́съ бо слы́шахꙋ ѿ ни́хъ,  ꙗ҆́кѡ воскр҃се гдⷭ҇ь, да́рꙋѧй мі́рови ве́лїю млⷭ҇ть. 
Тропа́рь, гла́съ г҃: 
Да веселѧ́тсѧ нбⷭ҇наѧ, да ра́дꙋютсѧ земна̑ѧ,  ꙗ҆́кѡ сотворѝ держа́вꙋ мы́шцею свое́ю гдⷭ҇ь, попра̀  сме́ртїю сме́рть, пе́рвенецъ ме́ртвыхъ бы́сть, и҆з̾  чре́ва а҆́дова и҆зба́ви на́съ, и҆ подадѐ мі́рови ве́лїю  млⷭ҇ть. 
Бг҃оро́диченъ: 
Тѧ̀ хода́тайствовавшꙋю сп҃се́нїе ро́да на́шегѡ,  воспѣва́емъ бцⷣе дв҃о: пло́тїю бо ѿ тебѐ  воспрїѧ́тою, сн҃ъ тво́й и҆ (с. 243) бг҃ъ на́шъ, крⷭ҇то́мъ  воспрїи́мъ стрⷭ҇ть, и҆зба́ви на́съ ѿ тлѝ ꙗ҆́кѡ  чл҃вѣколю́бецъ. 
Ѵ҆пакоѝ: 
Оу҆дивлѧ́ѧ видѣ́нїемъ, ѡ҆роша́ѧ глаго́ланїи,  блиста́ѧйсѧ а҆́гг҃лъ мѷроно́сицамъ глаго́лаше: что̀  жива́гѡ и҆́щете во гро́бѣ; воста̀ и҆стощи́вый гро́бы,  тлѝ премѣни́телѧ разꙋмѣ́йте непремѣ́ннаго, рцы́те  бг҃ови: ко́ль стра̑шна дѣла̀ твоѧ̑, ꙗ҆́кѡ ро́дъ сп҃слъ  є҆сѝ человѣ́ческїй. 
Тропа́рь, гла́съ д҃: 
Свѣ́тлꙋю воскрⷭ҇нїѧ про́повѣдь ѿ а҆́гг҃ла  оу҆вѣ́дѣвшѧ гдⷭ҇ни оу҆ч҃нцы, и҆ пра́дѣднее  ѡ҆сꙋжде́нїе ѿве́ргшѧ, а҆пⷭ҇лѡмъ хва́лѧщѧсѧ глаго́лахꙋ,  и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧй  мі́рови ве́лїю млⷭ҇ть. 
Бг҃оро́диченъ: 
Є҆́же ѿ вѣ́ка оу҆тае́ное и҆ а҆́гг҃лѡмъ  несвѣ́домое та́инство, тобо́ю бцⷣе, (с. 244) сꙋ́щымъ на  землѝ ꙗ҆ви́сѧ бг҃ъ, въ несли́тномъ соедине́нїи  воплоща́емь: и҆ крⷭ҇тъ во́лею на́съ ра́ди воспрїи́мъ,  и҆́мже воскр҃си́въ первозда́ннаго, сп҃сѐ ѿ сме́рти  дꙋ́шы на́шѧ. 
Ѵ҆пакоѝ: 
Ꙗ҆̀же твоегѡ̀ пресла́внагѡ воста́нїѧ предте́кшыѧ  мѷронѡ́сицы, а҆пⷭ҇лѡмъ проповѣ́дахꙋ хрⷭ҇тѐ: ꙗ҆́кѡ  воскре́слъ є҆сѝ ꙗ҆́кѡ бг҃ъ, подаѧ́й мі́рови ве́лїю  млⷭ҇ть. 
Тропа́рь, гла́съ є҃: 
Собезнача́льное сло́во ѻ҆ц҃ꙋ̀ и҆ дх҃ови, ѿ дв҃ы  ро́ждшеесѧ на сп҃се́нїе на́ше, воспои́мъ вѣ́рнїи, и҆  поклони́мсѧ: ꙗ҆́кѡ бл҃говолѝ пло́тїю взы́ти на крⷭ҇тъ,  и҆ сме́рть претерпѣ́ти, и҆ воскр҃си́ти оу҆ме́ршыѧ,  сла́внымъ воскресе́нїемъ свои́мъ. 
Бг҃оро́диченъ: 
Ра́дꙋйсѧ две́ре гдⷭ҇нѧ непроходи́маѧ: ра́дꙋйсѧ  стѣно̀ и҆ покро́ве притека́ющихъ къ тебѣ̀. ра́дꙋйсѧ  неѡбꙋрева́емое (с. 245) приста́нище и҆ неискꙋсобра́чнаѧ,  ро́ждшаѧ пло́тїю творца̀ твоего̀ и҆ бг҃а: молѧ́щи не  ѡ҆скꙋдѣва́й ѡ҆ воспѣва́ющихъ и҆ кла́нѧющихсѧ ржⷭ҇твꙋ̀  твоемꙋ̀. 
Ѵ҆пакоѝ: 
А҆́гг҃льскимъ зра́комъ оу҆́мъ смꙋща́ющыѧ, и҆  бж҃е́ственнымъ воста́нїемъ дꙋше́ю просвѣща́ємыѧ,  мѷронѡ́сицы а҆пⷭ҇лѡмъ бл҃говѣствова́хꙋ: возвѣсти́те во  ꙗ҆зы́цѣхъ воскрⷭ҇нїе, гдⷭ҇ꙋ содѣ́йствꙋющꙋ чꙋдесы̀,  подаю́щемꙋ на́мъ ве́лїю млⷭ҇ть. 
Тропа́рь, гла́съ ѕ҃: 
А҆́гг҃льскїѧ си́лы на гро́бѣ твое́мъ, и҆  стрегꙋ́щїи ѡ҆мертвѣ́ша, и҆ стоѧ́ше мр҃і́а во гро́бѣ,  и҆́щꙋщи пречⷭ҇тагѡ тѣ́ла твоегѡ̀. плѣни́лъ є҆сѝ  а҆́дъ, не и҆скꙋси́всѧ ѿ негѡ̀: срѣ́тилъ є҆сѝ дв҃ꙋ,  да́рꙋѧй живо́тъ, воскр҃сы́й и҆з̾ ме́ртвыхъ гдⷭ҇и, сла́ва  тебѣ̀. (с. 246) 
Бг҃оро́диченъ: 
Бл҃гослове́ннꙋю нарекі́й твою̀ мт҃рь, прише́лъ  є҆сѝ на стра́сть во́льнымъ хотѣ́нїемъ, возсїѧ́въ на  крⷭ҇тѣ̀: взыска́ти хотѧ̀ а҆да́ма, глаго́лѧ а҆́гг҃лѡмъ:  сра́дꙋйтесѧ мнѣ̀: ꙗ҆́кѡ ѡ҆брѣ́тесѧ поги́бшаѧ дра́хма.  всѧ̑ мꙋ́дрѣ оу҆стро́ивый бж҃е на́шъ, сла́ва тебѣ̀. 
Ѵ҆пакоѝ: 
Во́льною и҆ животворѧ́щею твое́ю сме́ртїю,  хрⷭ҇тѐ, врата̀ а҆́дѡва сокрꙋши́въ ꙗ҆́кѡ бг҃ъ,  ѿве́рзлъ є҆сѝ на́мъ дре́внїй ра́й, и҆ воскр҃съ и҆з̾  ме́ртвыхъ, и҆зба́вилъ є҆сѝ ѿ тлѣ́нїѧ живо́тъ на́шъ. 
Тропа́рь, гла́съ з҃: 
Разрꙋши́лъ є҆сѝ крⷭ҇то́мъ твои́мъ сме́рть,  ѿве́рзлъ є҆сѝ разбо́йникꙋ ра́й, мѷроно́сицамъ пла́чь  преложи́лъ є҆сѝ, и҆ а҆пⷭ҇лѡмъ проповѣ́дати повелѣ́лъ  є҆сѝ, ꙗ҆́кѡ воскре́слъ є҆сѝ хрⷭ҇тѐ бж҃е, да́рꙋѧй  мі́рови ве́лїю млⷭ҇ть. (с. 247) 
Бг҃оро́диченъ: 
Ꙗ҆́кѡ на́шегѡ воскрⷭ҇нїѧ сокро́вище, на тѧ̀  надѣ́ющыѧсѧ всепѣ́таѧ, ѿ ро́ва и҆ глꙋбины̀  прегрѣше́нїй возведѝ. ты́ бо пови̑нныѧ грѣхꙋ̀ сп҃сла̀  є҆сѝ, ро́ждшаѧ сп҃се́нїе на́ше: ꙗ҆́же пре́жде ржⷭ҇тва̀  дв҃а, и҆ въ ржⷭ҇твѣ̀ дв҃а, и҆ по ржⷭ҇твѣ̀ па́ки  пребыва́еши дв҃а. 
Ѵ҆пакоѝ: 
И҆́же на́шъ зра́къ воспрїе́мый, и҆ претерпѣ́вый  крⷭ҇тъ пло́тски, сп҃си́ мѧ воскрⷭ҇нїемъ твои́мъ, хрⷭ҇тѐ  бж҃е, ꙗ҆́кѡ чл҃вѣколю́бецъ. 
Тропа́рь, гла́съ и҃: 
Съ высоты̀ снизше́лъ є҆сѝ бл҃гоꙋтро́бне,  погребе́нїе прїѧ́лъ є҆сѝ тридне́вное, да на́съ  свободи́ши страсте́й, животѐ и҆ воскрⷭ҇нїе на́ше, гдⷭ҇и,  сла́ва тебѣ̀. 
Бг҃оро́диченъ: 
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ бл҃гі́й, и҆спрове́ргїй (с. 248) сме́ртїю  сме́рть, и҆ воскрⷭ҇нїе ꙗ҆вле́й ꙗ҆́кѡ бг҃ъ, не пре́зри,  ꙗ҆̀же созда́лъ є҆сѝ рꙋко́ю твое́ю: ꙗ҆вѝ  чл҃вѣколю́бїе твоѐ млⷭ҇тиве, прїимѝ ро́ждшꙋю тѧ̀  бцⷣꙋ, молѧ́щꙋюсѧ за ны̀, и҆ сп҃сѝ сп҃се на́шъ, лю́ди  ѿча̑ѧнныѧ. 
Ѵ҆пакоѝ: 
Мѷронѡ́сицы жизнода́вца предстоѧ́щыѧ гро́бꙋ,  влⷣкꙋ и҆ска́хꙋ въ ме́ртвыхъ безсме́ртнаго, и҆ ра́дость  бл҃говѣ́щенїѧ ѿ а҆́гг҃ла прїе́мшыѧ, а҆пⷭ҇лѡмъ  возвѣща́хꙋ, ꙗ҆́кѡ воскр҃се хрⷭ҇то́съ бг҃ъ, подаѧ́й  мі́рови ве́лїю млⷭ҇ть. 


(с. 249) 
[[23]]Бг҃оро́дичны ѿпꙋсти́тельнїи, 
пое́мїи во всѐ лѣ́то, въ вечє́рни, и҆ на Бг҃ъ  гдⷭ҇ь, во оу҆́трєни, и҆ па́ки въ коне́цъ  оу҆́трени. 
Въ недѣ́лю ве́чера и҆ въ понедѣ́льникъ, на Бг҃ъ  гдⷭ҇ь, гла́съ а҃: 
Чꙋ́до чꙋде́съ бл҃года́тнаѧ, въ тебѣ̀ зрѧ́щи  тва́рь ра́дꙋетсѧ: зачала́ бо є҆сѝ безсѣ́меннѡ, и҆  родила̀ є҆сѝ неизрече́ннѡ, є҆гѡ́же чинонача̑лїѧ  а҆́гг҃лѡвъ ви́дѣти не мо́гꙋтъ: того̀ молѝ ѡ҆ дꙋша́хъ  на́шихъ. 
Въ коне́цъ оу҆́трени: 
Пречи́стаѧ бцⷣе, на нб҃сѣ́хъ бл҃гослове́ннаѧ, и҆  на землѝ славосло́вимаѧ, ра́дꙋйсѧ невѣ́сто  неневѣ́стнаѧ. 
Въ понедѣ́льникъ ве́чера и҆ во вто́рникъ, на Бг҃ъ  гдⷭ҇ь: 
Заче́ншаѧ неѡпа́льнѡ ѻ҆́гнь бж҃е́ственный, и҆  ро́ждшаѧ безсѣ́меннѡ (с. 250) и҆сто́чника жи́зни гдⷭ҇а,  бл҃года́тнаѧ бцⷣе, сп҃са́й тѧ̀ велича́ющыѧ. 
Въ коне́цъ оу҆́трени: 
Безма́тернаго на нб҃сѝ па́че мы́сли и҆ слꙋ́ха, на  землѝ без̾ ѻ҆ц҃а̀ родила̀ є҆сѝ, того̀ бцⷣе молѝ ѡ҆  дꙋша́хъ на́шихъ. 
Во вто́рникъ ве́чера и҆ въ сре́дꙋ, на Бг҃ъ гдⷭ҇ь: 
Твоѐ предста́тельство и҆мꙋ́ще пречи́стаѧ, и҆  твои́ми мл҃твами лю́тыхъ и҆збавлѧ́еми, крⷭ҇то́мъ сн҃а  твоегѡ̀ вездѣ̀ соблюда́еми, по до́лгꙋ тѧ̀ всѝ  бл҃гоче́стнѡ велича́емъ. 
Въ коне́цъ оу҆́трени: 
Пречⷭ҇таѧ бцⷣе, на нб҃сѣ́хъ: 
Въ сре́дꙋ ве́чера и҆ въ четверто́къ, на Бг҃ъ  гдⷭ҇ь: 
Заче́ншаѧ неѡпа́льнѡ: 
Въ коне́цъ оу҆́трени: 
Безма́тернаго на нб҃сѝ: (с. 251) 
Въ четверто́къ ве́чера и҆ въ пѧто́къ, на Бг҃ъ  гдⷭ҇ь: 
Твоѐ предста́тельство и҆мꙋ́ще: 
Въ коне́цъ оу҆́трени: 
Пречⷭ҇таѧ бцⷣе: 
Въ пѧто́къ ве́чера и҆ въ сꙋббѡ́тꙋ, на Бг҃ъ гдⷭ҇ь: 
Гаврїи́лꙋ вѣща́вшꙋ тебѣ̀ дв҃о: 
Въ коне́цъ оу҆́трени: 
Безма́тернаго на нб҃сѝ: 
Въ недѣ́лю ве́чера и҆ въ понедѣ́льникъ, на Бг҃ъ  гдⷭ҇ь, гла́съ в҃: 
Бл҃гоꙋтро́бїѧ сꙋ́щи и҆сто́чникъ, млⷭ҇ти сподо́би  на́съ бцⷣе, при́зри на лю́ди согрѣши́вшыѧ, ꙗ҆вѝ  ꙗ҆́кѡ при́снѡ си́лꙋ твою̀: на тѧ́ бо оу҆пова́юще,  ра́дꙋйсѧ, вопїе́мъ тѝ, ꙗ҆́коже и҆ногда̀ гаврїи́лъ  безпло́тныхъ а҆рхїстрати́гъ. 
Въ коне́цъ оу҆́трени: 
Мт҃и ст҃а́ѧ неизрече́ннагѡ свѣ́та (с. 252)  а҆́гг҃льскими тѧ̀ пѣ́сньми почита́юще, бл҃гоче́стнѡ  велича́емъ. 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Бж҃е́ственнагѡ бы́хомъ ѻ҆́бщницы є҆стества̀  тобо́ю, бцⷣе приснодв҃о, бг҃а бо на́мъ воплоти́вшагосѧ  родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ  велича́емъ. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ  незаходи́магѡ свѣ́та ѻ҆́блаче, того̀ носи́вши въ  нѣ́дрѣхъ, сла́вы гдⷭ҇а. 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
Препросла́влена є҆сѝ бцⷣе дв҃о: И҆щѝ въ ѕ҃  часѣ̀. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ же́зле,  ѿ негѡ́же безсѣ́меннѡ бг҃ъ прозѧбы́й, погꙋбѝ на  дре́вѣ сме́рть. (с. 253) 
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Бж҃е́ственнагѡ бы́хомъ ѻ҆́бщницы: 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ  незаходи́магѡ свѣ́та: 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
Препросла́вленна є҆сѝ бцⷣе дв҃о: 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ра́дꙋйсѧ же́зле: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
Всѧ̑ па́че смы́сла, всѧ̑ пресла̑внаѧ твоѧ̑: 
Въ коне́цъ оу҆́трени: 
Мт҃и ст҃а́ѧ неизрече́ннагѡ свѣ́та: 
А҆́ще же прилꙋчи́тсѧ а҆ллилꙋ́їа въ ко́емлибо  гла́сѣ, глаго́лютсѧ сїѧ̑, гла́съ в҃: 
А҆пⷭ҇ли, мч҃нцы и҆ прⷪ҇ро́цы, ст҃и́телїе, (с. 254)  прпⷣбнїи и҆ првⷣнїи, до́брѣ по́двигъ соверши́вшїи, и҆  вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆  на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ,  дꙋша́мъ на́шымъ. 
Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ,  и҆ є҆ли̑ка въ житїѝ согрѣши́ша, простѝ: никто́же бо  безгрѣ́шенъ, то́кмѡ ты̀ могі́й и҆ преста́влєннымъ да́ти  поко́й. 
Мт҃и ст҃а́ѧ неизрече́ннагѡ свѣ́та: 
Въ недѣ́лю ве́чера, и҆ въ понедѣ́льникъ, на Бг҃ъ  гдⷭ҇ь, гла́съ г҃: 
Красотѣ̀ дв҃ства твоегѡ̀, и҆ пресвѣ́тлой  чистотѣ̀ твое́й гаврїи́лъ оу҆диви́всѧ, вопїѧ́ше тѝ  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже  ꙗ҆́кѡ повелѣ́нъ бы́хъ, вопїю́ ти: ра́дꙋйсѧ  бл҃года́тнаѧ. (с. 255) 
Въ коне́цъ оу҆́трени: 
Кі́йждо, и҆дѣ́же сп҃са́етсѧ, та́мѡ пра́веднѡ и҆  притека́етъ, и҆ ко́е и҆но́е таково́е прибѣ́жище, ꙗ҆́кѡ  ты̀ бцⷣе, покрыва́ющее дꙋ́шы на́шѧ; 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Прибѣ́жище и҆ си́ла на́ша, бцⷣе, держа́внаѧ  по́мощь мі́ра, мл҃твами твои́ми покры́й рабы̑ твоѧ̑ ѿ  всѧ́кїѧ нꙋ́жды, є҆ди́на бл҃гослове́ннаѧ. 
Въ коне́цъ оу҆́трени: 
Кі́йждо, и҆дѣ́же сп҃са́етсѧ: 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
Же́злъ си́лы стѧжа́вшїи крⷭ҇тъ сн҃а твоегѡ̀ бцⷣе,  тѣ́мъ низлага́емъ врагѡ́въ шата̑нїѧ, любо́вїю тѧ̀  непреста́ннѡ велича́юще. 
Въ коне́цъ оу҆́трени: 
Прибѣ́жище и҆ си́ла на́ша, бцⷣе: (с. 256) 
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы  и҆сповѣ́даша, и҆ мы̀ вѣ́ровахомъ бцⷣꙋ тѧ̀ вои́стиннꙋ  сꙋ́щꙋю: тѣ́мъ и҆ велича́емъ ржⷭ҇тво̀ твоѐ  неизрече́нное. 
Въ коне́цъ оу҆́трени: 
Кі́йждо, и҆дѣ́же сп҃са́етсѧ: 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
Же́злъ си́лы стѧжа́вшїи: 
Въ коне́цъ оу҆́трени: 
Прибѣ́жище и҆ си́ла на́ша, бцⷣе: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
Тѧ̀ хода́тайствовавшꙋю сп҃се́нїе ро́да на́шегѡ: 
Въ коне́цъ оу҆́трени: 
Прⷪ҇ро́цы проповѣ́даша: (с. 257) 
Въ недѣ́лю ве́чера, и҆ въ понедѣ́льникъ, на Бг҃ъ  гдⷭ҇ь, гла́съ д҃: 
Воспита́вшейсѧ во хра́мѣ во ст҃а̑ѧ ст҃ы́хъ,  ѡ҆дѣ́ѧннѣй вѣ́рою и҆ премꙋ́дростїю, и҆ безмѣ́рнымъ  дв҃ствомъ, а҆рхїстрати́гъ гаврїи́лъ принесѐ съ нб҃сѐ  цѣлова́нїе, и҆ є҆́же ра́дꙋйсѧ: ра́дꙋйсѧ  бл҃гослове́ннаѧ, ра́дꙋйсѧ препросла́вленнаѧ, гдⷭ҇ь съ  тобо́ю. 
Въ коне́цъ оу҆́трени: 
Ꙗ҆́кѡ всѣ́хъ є҆сѝ творе́нїй вы́шшаѧ,  воспѣва́ти тѧ̀ досто́йнѡ недоꙋмѣва́юще бцⷣе, тꙋ́не,  мо́лимъ тѧ̀, поми́лꙋй на́съ. 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Къ бцⷣѣ прилѣ́жнѡ ны́нѣ притеце́мъ грѣ́шнїи  и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце помозѝ на ны̀ милосе́рдовавши:  (с. 258) потщи́сѧ, погиба́емъ ѿ мно́жества  прегрѣше́нїй, не ѿвратѝ твоѧ̑ рабы̑ тщы̀: тѧ́ бо и҆  є҆ди́нꙋ наде́ждꙋ и҆́мамы. 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ты̀ є҆сѝ  кꙋпина̀, въ не́йже неѡпа́льнѡ мѡѷсе́й ви́дѣ ꙗ҆́кѡ  пла́мень ѻ҆́гнь бж҃ества̀. 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема  ви́дѣла є҆сѝ во́лею сн҃а и҆ бг҃а твоего̀: є҆го́же  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Въ коне́цъ оу҆́трени: 
Тѧ̀ велича́емъ, бцⷣе, вопїю́ще: ты̀ є҆сѝ гора̀,  ѿ неѧ́же неизглаго́ланнѡ ѿсѣче́сѧ ка́мень, и҆ врата̀  а҆́дѡва сокрꙋшѝ. (с. 259)  
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ  воплоти́вшагосѧ позна́хомъ бцⷣе, дв҃о, є҆ди́на чи́стаѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
Въ коне́цъ оу҆́трени: 
Ꙗ҆́кѡ всѣ́хъ є҆сѝ творе́нїй: 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
Дв҃о пренепоро́чнаѧ мт҃и: 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ты̀ є҆сѝ гора̀: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
Є҆́же ѿ вѣ́ка оу҆тае́ное: 
Въ коне́цъ оу҆́трени: 
Тѧ̀ велича́емъ бцⷣе, вопїю́ще: ты̀ є҆сѝ  кꙋпина̀: (с. 260) 
Въ недѣ́лю ве́чера, и҆ въ понедѣ́льникъ, на Бг҃ъ  гдⷭ҇ь, гла́съ є҃: 
Со а҆́гг҃лы нбⷭ҇наѧ, съ человѣ́ки земна̑ѧ  гла́сомъ ра́дованїѧ, бцⷣе, вопїе́мъ тѝ: ра́дꙋйсѧ,  врата̀ нб҃съ ши̑ршаѧ. ра́дꙋйсѧ, є҆ди́на земноро́дныхъ  сп҃се́нїе. ра́дꙋйсѧ чи́стаѧ, бл҃года́тнаѧ, ро́ждшаѧ бг҃а  воплоти́вшагосѧ. 
Въ коне́цъ оу҆́трени: 
Ѿ дв҃ы возсїѧ́вый мі́рꙋ хрⷭ҇тѐ бж҃е, сы́ны  свѣ́та то́ю показа́вый, поми́лꙋй на́съ. 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Ско́рый тво́й покро́въ, и҆ по́мощь и҆ млⷭ҇ть  покажѝ на рабы̑ твоѧ̑: и҆ во́лны чи́стаѧ, оу҆кротѝ  сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви  бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка  и҆ хо́щеши. 
Въ коне́цъ оу҆́трени: 
Мт҃и бж҃їѧ прест҃а́ѧ, стѣно̀ хрⷭ҇тїа́нъ, и҆зба́ви  лю́ди твоѧ̑ ѻ҆бы́чнѡ, зовꙋ́щыѧ (с. 261) тѝ прилѣ́жнѡ:  сопроти́висѧ сра̑мнымъ и҆ гѡ́рдымъ помыслѡ́мъ, да  вопїе́мъ тѝ: ра́дꙋйсѧ приснодв҃о. 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
Крⷭ҇то́мъ сн҃а твоегѡ̀ бг҃обл҃года́тнаѧ,  і҆́дѡльскаѧ пре́лесть всѧ̀ оу҆праздни́сѧ, и҆ де́мѡнскаѧ  крѣ́пость попра́сѧ: сегѡ̀ ра́ди вѣ́рнїи по до́лгꙋ тѧ̀  при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ  и҆сповѣ́дающе, тѧ̀ велича́емъ. 
Въ коне́цъ оу҆́трени: 
Ѿ дв҃ы возсїѧ́вый мі́рꙋ: 
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Стра́нное дв҃ы та́инство, мі́рꙋ показа́сѧ  сп҃си́тельное: ѿ неѧ́ бо роди́лсѧ є҆сѝ без̾  сѣ́мене, и҆ пло́тїю показа́лсѧ є҆сѝ без̾ и҆стлѣ́нїѧ,  всѣ́хъ ра́досте, гдⷭ҇и сла́ва тебѣ̀. (с. 262) 
Въ коне́цъ оу҆́трени: 
Мт҃и бж҃їѧ прест҃а́ѧ: 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
Крⷭ҇то́мъ сн҃а твоегѡ̀: 
Въ коне́цъ оу҆́трени: 
Ѿ дв҃ы возсїѧ́вый мі́рꙋ: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
Ра́дꙋйсѧ, две́ре гдⷭ҇нѧ непроходи́маѧ: 
Въ коне́цъ оу҆́трени: 
Ѿ дв҃ы возсїѧ́вый мі́рꙋ: 
Въ недѣ́лю ве́чера, и҆ въ понедѣ́льникъ, на Бг҃ъ  гдⷭ҇ь, гла́съ ѕ҃: 
Нача́ло сп҃се́нїѧ, гаврїи́лово провѣща́нїе къ  дв҃ѣ бы́сть: слы́ша бо, є҆́же ра́дꙋйсѧ, и҆ не  оу҆бѣжѐ цѣлова́нїѧ, не оу҆сꙋмнѣ́сѧ ꙗ҆́кѡ са́рра въ  сѣ́ни, но си́це глаго́лаше: сѐ раба̀ гдⷭ҇нѧ, бꙋ́ди  мнѣ̀ по глаго́лꙋ твоемꙋ̀. (с. 263) 
Въ коне́цъ оу҆́трени: 
А҆рха́гг҃льское сло́во прїѧ́ла є҆сѝ, и҆  херꙋві́мскїй прⷭ҇то́лъ показа́ласѧ є҆сѝ, и҆ на  ѡ҆б̾ѧ́тїихъ твои́хъ носи́ла є҆сѝ, бцⷣе, наде́ждꙋ  дꙋ́шъ на́шихъ. 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Оу҆пова́нїе мі́ра, бл҃га́ѧ бцⷣе дв҃о, твоѐ и҆  є҆ди́но держа́вное предста́тельство про́симъ:  оу҆милосе́рдисѧ на безпредста́тельствєнныѧ лю́ди, молѝ  млⷭ҇тиваго бг҃а, и҆зба́витисѧ дꙋша́мъ на́шымъ ѿ  всѧ́кагѡ преще́нїѧ, є҆ди́на бл҃гослове́ннаѧ. 
Въ коне́цъ оу҆́трени: 
Никто́же притека́ѧй къ тебѣ̀ посра́мленъ ѿ  тебѐ и҆схо́дитъ, пречⷭ҇таѧ бцⷣе дв҃о: но про́ситъ  бл҃года́ти, и҆ прїе́млетъ дарова́нїе къ поле́зномꙋ  проше́нїю. (с. 264) 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
Бцⷣе дв҃о, молѝ сн҃а твоего̀ во́лею  пригвозди́вшагосѧ на крⷭ҇тѣ̀, и҆ мі́ръ ѿ пре́лести  свобо́ждшаго хрⷭ҇та̀ бг҃а на́шего, поми́ловати дꙋ́шы  на́шѧ. 
Въ коне́цъ оу҆́трени: 
Пре́жде вѣ̑къ ѿ ѻ҆ц҃а̀ без̾ мт҃ре рожде́нна  сн҃а и҆ сло́ва бж҃їѧ, въ послѣ̑днѧѧ лѣ̑та родила̀  є҆сѝ, воплоти́вшагосѧ ѿ чⷭ҇тыхъ крове́й твои́хъ  бг҃ороди́тельнице, без̾ мꙋ́жа: є҆го́же молѝ  дарова́тисѧ на́мъ грѣхѡ́въ ѡ҆ставле́нїю пре́жде конца̀. 
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Ст҃а́ѧ влⷣчце, чⷭ҇таѧ бг҃а на́шегѡ мт҃и, всѣ́хъ  творца̀ неизрече́ннѡ ро́ждшаѧ, молѝ со а҆пⷭ҇лы  сщ҃е́нными страсте́й на́съ и҆зба́вити (с. 265) и҆  ѡ҆ставле́нїе на́мъ да́ти грѣхѡ́въ. 
Въ коне́цъ оу҆́трени: 
Вели́кихъ дарова́нїй, чи́стаѧ дв҃о бг҃омт҃и ты̀  сподо́биласѧ є҆сѝ: ꙗ҆́кѡ родила̀ є҆сѝ пло́тїю  є҆ди́наго ѿ трⷪ҇цы, хрⷭ҇та̀ жизнода́вца, во сп҃се́нїе  дꙋ́шъ на́шихъ. 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
Бцⷣе дв҃о, молѝ сн҃а твоего̀: 
Въ коне́цъ оу҆́трени: 
Пре́жде вѣ̑къ ѿ ѻ҆ц҃а̀ без̾ мт҃ре: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
Предповѣствꙋ́етъ гедеѡ́нъ зача́тїе и҆ сказꙋ́етъ  дв҃дъ ржⷭ҇тво̀ твоѐ бцⷣе: сни́де бо ꙗ҆́кѡ до́ждь на  рꙋно̀ сло́во во чре́во твоѐ: и҆ прозѧбла̀ є҆сѝ без̾  сѣ́мене землѐ ст҃а́ѧ, мі́ра сп҃се́нїе, хрⷭ҇та̀ бг҃а  на́шего, бл҃года́тнаѧ. (с. 266) 
Въ коне́цъ оу҆́трени: 
Пре́жде вѣ̑къ ѿ ѻ҆ц҃а̀ без̾ мт҃ре: 
Въ недѣ́лю ве́чера, и҆ въ понедѣ́льникъ, на Бг҃ъ  гдⷭ҇ь, гла́съ з҃: 
Бцⷣе дв҃о нескве́рнаѧ, сн҃а твоего̀ молѝ съ  го́рними си́лами, проще́нїю прегрѣше́нїй на́мъ пре́жде  конца̀ дарова́тисѧ, вѣ́рнѡ тѧ̀ сла́вѧщымъ. 
Въ коне́цъ оу҆́трени: 
Превозшла̀ є҆сѝ си̑лы нбⷭ҇ныѧ, занѐ хра́мъ  показа́ласѧ є҆сѝ бж҃е́ственный, бл҃гослове́ннаѧ бцⷣе,  ꙗ҆́кѡ ро́ждшаѧ хрⷭ҇та̀, сп҃са дꙋ́шъ на́шихъ. 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Ра́дꙋйсѧ, тебѣ̀ приво́димъ, бцⷣе: а҆́гг҃лѡвъ бо  вы́шшаѧ показа́ласѧ є҆сѝ, бг҃а ро́ждшаѧ. 
Въ коне́цъ оу҆́трени: 
Оу҆мирѝ мл҃твами бцⷣы жи́знь на́шꙋ, (с. 267)  вопїю́щихъ тѝ млⷭ҇тиве гдⷭ҇и, сла́ва тебѣ̀. 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
Распе́ншагосѧ за ны̀ хрⷭ҇та̀ бг҃а, и҆  разрꙋши́вшаго сме́рти держа́вꙋ, непреста́ннѡ молѝ бцⷣе  дв҃о, да сп҃се́тъ дꙋ́шы на́шѧ. 
Въ коне́цъ оу҆́трени: 
И҆зба́ви бцⷣе, ѿ содержа́щихъ на́съ грѣхѡ́въ,  ꙗ҆́кѡ и҆но́гѡ оу҆пова́нїѧ вѣ́рнїи, не и҆́мамы ра́звѣ  тебѐ, и҆ ѿ тебѐ ро́ждшагѡсѧ бг҃а. 
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Пло́дъ чре́ва твоегѡ̀, пречи́стаѧ, прⷪ҇ро́кѡвъ  є҆́сть и҆ зако́на и҆сполне́нїе: тѣ́мъ тѧ̀ бцⷣꙋ въ  вѣ́дѣнїи сла́вѧще, бл҃гоче́стнѡ велича́емъ. 
Въ коне́цъ оу҆́трени: 
Пло́дъ чре́ва твоегѡ̀ бг҃оневѣ́сто. человѣ́кѡмъ  показа́сѧ сп҃се́нїѧ хода́тайственный: (с. 268) тѣ́мъ тѧ̀  бцⷣꙋ, ра́зꙋмомъ и҆ ѧ҆зы́комъ сла́вѧще, вѣ́рнїи  велича́емъ. 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
Распе́ншагосѧ за ны̀: 
Въ коне́цъ оу҆́трени: 
И҆зба́ви бцⷣе: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
Ꙗ҆́кѡ на́шегѡ воскрⷭ҇нїѧ сокро́вище: 
Въ коне́цъ оу҆́трени: 
Ра́дꙋйсѧ, невмѣсти́маго въ нб҃сѣ́хъ вмѣсти́вшаѧ  во оу҆тро́бѣ твое́й: ра́дꙋйсѧ дв҃о, прⷪ҇ро́кѡвъ  проповѣ́данїе, є҆́юже возсїѧ̀ є҆мманꙋ́илъ. ра́дꙋйсѧ,  мт҃и хрⷭ҇та̀ бг҃а. 
Въ недѣ́лю ве́чера, и҆ въ понедѣ́льникъ, на Бг҃ъ  гдⷭ҇ь, гла́съ и҃: 
Ра́дꙋйсѧ, а҆́гг҃ломъ ра́дость мі́ра прїе́мшаѧ:  ра́дꙋйсѧ, ро́ждшаѧ творца̀ (с. 269) твоего̀ и҆ гдⷭ҇а:  ра́дꙋйсѧ, сподо́бльшаѧсѧ бы́ти мт҃и бж҃їѧ. 
Въ коне́цъ оу҆́трени: 
Ра́дꙋйсѧ, врата̀ цр҃ѧ̀ сла́вы, ꙗ҆̀же вы́шнїй  є҆ди́нъ про́йде, и҆ є҆ди́нꙋ запеча́танꙋ сохранѝ, во  сп҃се́нїе дꙋ́шъ на́шихъ. 
Въ понедѣ́льникъ ве́чера, и҆ во вто́рникъ, на  Бг҃ъ гдⷭ҇ь: 
Недви́жимое оу҆твержде́нїе вѣ́ры, и҆ честны́й  да́ръ дꙋ́шъ на́шихъ, бцⷣꙋ пѣ́сньми велича́емъ вѣ́рнїи:  ра́дꙋйсѧ, ка́мень жи́зни во чре́вѣ твое́мъ вмѣсти́вшаѧ.  ра́дꙋйсѧ, конце́й наде́ждо, скорбѧ́щихъ застꙋпле́нїе.  ра́дꙋйсѧ невѣ́сто неневѣ́стнаѧ. 
Въ коне́цъ оу҆́трени: 
Дв҃о пречⷭ҇таѧ, сп҃си́ ны мл҃твами твои́ми,  дви́жꙋщи оу҆тро́бꙋ мт҃рнюю сн҃ꙋ твоемꙋ̀, и҆ бг҃ꙋ  на́шемꙋ. (с. 270) 
Во вто́рникъ ве́чера, и҆ въ сре́дꙋ, на Бг҃ъ гдⷭ҇ь: 
А҆́гнца и҆ па́стырѧ и҆ сп҃са мі́ра, на крⷭ҇тѣ̀  зрѧ́щи ро́ждшаѧ тѧ̀, глаго́лаше слезѧ́щи: мі́ръ оу҆̀бо  ра́дꙋетсѧ, прїе́млѧ и҆збавле́нїе: оу҆тро́ба же моѧ̀  гори́тъ, зрѧ́щи твоѐ распѧ́тїе, є҆́же за всѣ́хъ  терпи́ши сн҃е и҆ бж҃е мо́й. 
Въ коне́цъ оу҆́трени: 
Пло́дъ чре́ва твоегѡ̀, пречⷭ҇таѧ, прⷪ҇ро́кѡвъ  є҆́сть и҆ зако́на и҆сполне́нїе: тѣ́мъ тѧ̀ бцⷣꙋ въ  вѣ́дѣнїи сла́вѧще, бл҃гоче́стнѡ велича́емъ. 
Въ сре́дꙋ ве́чера, и҆ въ четверто́къ, на Бг҃ъ  гдⷭ҇ь: 
Мы́слєннаѧ врата̀ жи́зни, пречⷭ҇таѧ бцⷣе,  притека́ющыѧ тебѣ̀ вѣ́рнѡ и҆зба́ви ѿ бѣ́дъ, да  сла́вимъ прест҃о́е ржⷭ҇тво̀ твоѐ, во сп҃се́нїе дꙋ́шъ  на́шихъ. 
Въ коне́цъ оу҆́трени: Дв҃о пречⷭ҇таѧ: (с. 271) 
Въ четверто́къ ве́чера, и҆ въ пѧто́къ, на Бг҃ъ  гдⷭ҇ь: 
А҆́гнца и҆ па́стырѧ: 
Въ коне́цъ оу҆́трени: 
Пло́дъ чре́ва твоегѡ̀ пречⷭ҇таѧ: 
Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь: 
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ бл҃гі́й, и҆спрове́ргїй сме́ртїю сме́рть, и҆  воскресе́нїе ꙗ҆вле́й ꙗ҆́кѡ бг҃ъ, не пре́зри, ꙗ҆̀же  созда́лъ є҆сѝ рꙋко́ю твое́ю. ꙗ҆вѝ чл҃вѣколю́бїе  твоѐ млⷭ҇тиве: прїимѝ ро́ждшꙋю тѧ̀ бцⷣꙋ молѧ́щꙋюсѧ за  ны̀, и҆ сп҃сѝ сп҃се на́шъ, лю́ди ѿча̑ѧнныѧ. 
Въ коне́цъ оу҆́трени: 
Дв҃о пречⷭ҇таѧ, сп҃си́ ны мл҃твами твои́ми,  дви́жꙋщи оу҆тро́бꙋ мт҃рнюю сн҃ꙋ твоемꙋ̀ и҆ бг҃ꙋ на́шемꙋ. 


(с. 272) 
[[24]]Ѿпꙋсти́тельнїи тропарѝ всеѧ̀ седми́цы 
Въ недѣ́лю ве́чера, тропа́рь, гла́съ д҃: 
Нбⷭ҇ныхъ во́инствъ а҆рхїстрати́зи, мо́лимъ ва́съ  при́снѡ мы̀ недосто́йнїи, да ва́шими мл҃твами ѡ҆градитѐ  на́съ кро́вомъ крилꙋ̑ невеще́ственныѧ ва́шеѧ сла́вы,  сохранѧ́юще на́съ припа́дающихъ прилѣ́жнѡ, и҆  вопїю́щихъ: ѿ бѣ́дъ и҆зба́вите на́съ, ꙗ҆́кѡ  чинонача̑льницы вы́шнихъ си́лъ. 
Бг҃оро́диченъ, гла́съ то́йже:  
Воспита́вшейсѧ въ хра́мѣ во ст҃а̑ѧ ст҃ы́хъ,  ѡ҆дѣ́ѧннѣй вѣ́рою и҆ премꙋ́дростїю, и҆ безмѣ́рнымъ  дв҃ствомъ, а҆рхїстрати́гъ гаврїи́лъ принесѐ съ нб҃сѐ  цѣлова́нїе, и҆ є҆́же ра́дꙋйсѧ: ра́дꙋйсѧ  бл҃гослове́ннаѧ, ра́дꙋйсѧ препросла́вленнаѧ, гдⷭ҇ь съ  тобо́ю. (с. 273) 
Въ понедѣ́льникъ ве́чера, гла́съ в҃: 
Па́мѧть пра́веднагѡ съ похвала́ми, тебѣ́ же  довлѣ́етъ свидѣ́тельство гдⷭ҇не, прⷣте́че: показа́лъ  бо сѧ є҆сѝ вои́стиннꙋ и҆ прⷪ҇ро́кѡвъ чⷭ҇тнѣ́йшїй,  ꙗ҆́кѡ и҆ въ стрꙋѧ́хъ крести́ти сподо́билсѧ є҆сѝ  проповѣ́даннаго. тѣ́мже за и҆́стинꙋ пострада́въ  ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ  бг҃а, ꙗ҆́вльшагосѧ пло́тїю, взе́млющаго грѣ́хъ мі́ра,  и҆ подаю́щаго на́мъ ве́лїю млⷭ҇ть. 
Бг҃оро́диченъ, гла́съ то́йже: 
Бж҃е́ственнагѡ бы́хомъ ѻ҆́бщницы є҆стества̀,  тобо́ю бцⷣе приснодв҃о, бг҃а бо на́мъ воплоти́вшагосѧ  родила̀ є҆сѝ: тѣ́мже по до́лгꙋ тѧ̀ всѝ бл҃гоче́стнѡ  велича́емъ. 
Во вто́рникъ ве́чера, тропа́рь, гла́съ а҃: 
Сп҃сѝ гдⷭ҇и, лю́ди твоѧ̑ и҆ бл҃гословѝ (с. 274)  достоѧ́нїе твоѐ, побѣ̑ды на сопроти̑вныѧ да́рꙋѧ, и҆  твоѐ сохранѧ́ѧ крⷭ҇то́мъ твои́мъ жи́тельство. 
Крⷭ҇тобг҃оро́диченъ: 
Твоѐ предста́тельство и҆мꙋ́ще пречⷭ҇таѧ, и҆  твои́ми мл҃твами лю́тыхъ и҆збавлѧ́еми, крⷭ҇то́мъ сн҃а  твоегѡ̀ вездѣ̀ соблюда́еми, по до́лгꙋ тѧ̀ всѝ  бл҃гоче́стнѡ велича́емъ. 
Въ сре́дꙋ ве́чера, гла́съ г҃: 
А҆пⷭ҇ли ст҃і́и, моли́те млⷭ҇тиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
И҆́ный, гла́съ д҃: 
Пра́вило вѣ́ры и҆ ѡ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀,  ꙗ҆́же веще́й и҆́стина: сегѡ̀ ра́ди стѧжа́лъ є҆сѝ  смире́нїемъ высѡ́каѧ, (с. 275) нището́ю бога̑таѧ, ѻ҆́ч҃е  сщ҃еннонача́льниче нїко́лае, молѝ хрⷭ҇та̀ бг҃а,  сп҃сти́сѧ дꙋша́мъ на́шымъ. 
Бг҃оро́диченъ: 
Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ  воплоти́вшагосѧ позна́хомъ бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
Въ четверто́къ ве́чера, тропа́рь: 
Сп҃сѝ гдⷭ҇и, лю́ди твоѧ̑: 
Крⷭ҇тобг҃оро́диченъ: 
Твоѐ предста́тельство и҆мꙋ́ще: 
Въ пѧто́къ: 
А҆пⷭ҇ли, мч҃нцы и҆ прⷪ҇ро́цы, ст҃и́телїе,  прпⷣбнїи и҆ првⷣнїи, до́брѣ по́двигъ соверши́вшїи, и҆  вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆  на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ,  дꙋша́мъ на́шымъ. 
Помѧнѝ гдⷭ҇и, ꙗ҆́кѡ бл҃гъ, рабы̑ твоѧ̑, (с. 276)  и҆ є҆ли̑ка въ житїѝ согрѣши́ша, простѝ: никто́же бо  безгрѣ́шенъ, то́кмѡ ты̀ могі́й и҆ преста́влєннымъ да́ти  поко́й. 
Бг҃оро́диченъ: 
Мт҃и ст҃а́ѧ неизрече́ннагѡ свѣ́та а҆́гг҃льскими  тѧ̀ пѣ́сньми почита́юще, бл҃гоче́стнѡ велича́емъ. 


(с. 276) 
[[25]]Послѣ́дованїе ѻ҆́бщагѡ моле́бна
Бл҃гослови́вшꙋ сщ҃е́нникꙋ, начина́емъ:  
Гдⷭ҇и, оу҆слы́ши мл҃твꙋ мою̀: 
Сла́ва, и҆ ны́нѣ: 
Бг҃ъ гдⷭ҇ь, и҆ ꙗ҆ви́сѧ на́мъ: со стїхѝ. 
Та́же тропа́рь бцⷣѣ: 
Къ бцⷣѣ прилѣ́жнѡ ны́нѣ притеце́мъ грѣ́шнїи  и҆ смире́ннїи, и҆ припаде́мъ въ покаѧ́нїи зовꙋ́ще и҆з̾  глꙋбины̀ дꙋшѝ: влⷣчце помозѝ, на ны̀ милосе́рдовавши:  потщи́сѧ, погиба́емъ ѿ мно́жества прегрѣше́нїй, (с.  277) не ѿвратѝ твоѧ̑ рабы̑ тщы̑, тѧ́ бо и҆ є҆ди́нꙋ  наде́ждꙋ и҆́мамы. Два́жды. 
Не оу҆молчи́мъ никогда̀ бцⷣе, си̑лы твоѧ̑  глаго́лати недосто́йнїи: а҆́ще бо ты̀ не бы̀ предстоѧ́ла  молѧ́щи, кто̀ бы на́съ и҆зба́вилъ ѿ толи́кихъ бѣ́дъ;  кто́ же бы сохрани́лъ до ны́нѣ свобо́дны; не ѿстꙋ́пимъ  влⷣчце ѿ тебѐ, твоѧ̑ бо рабы̑ сп҃са́еши при́снѡ ѿ  всѧ́кихъ лю́тыхъ. 
Та́же ѱало́мъ н҃. 
И҆ по ѱалмѣ̀ начина́емъ канѡ́нъ прест҃ы́ѧ бцⷣы,  без̾ і҆рмосѡ́въ. Гла́съ и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Припѣ́въ: Прест҃а́ѧ бцⷣе, сп҃сѝ на́съ. 
Мно́гими содержи́мь напа́стьми, къ тебѣ̀  прибѣга́ю сп҃се́нїѧ и҆скі́й: ѽ мт҃и (с. 278) сло́ва и҆  дв҃о, ѿ тѧ́жкихъ и҆ лю́тыхъ мѧ̀ сп҃сѝ! 
Страсте́й мѧ̀ смꙋща́ютъ прило́зи, мно́гагѡ  оу҆ны́нїѧ и҆спо́лнити мою̀ дꙋ́шꙋ: оу҆мирѝ  ѻ҆трокови́це, тишино́ю сн҃а и҆ бг҃а твоегѡ̀  всенепоро́чнаѧ. 
Сла́ва: 
Сп҃са ро́ждшꙋю тѧ̀ и҆ бг҃а, молю̀ дв҃о,  и҆зба́витисѧ мѝ лю́тыхъ: къ тебѣ́ бо ны́нѣ прибѣга́ѧ,  простира́ю и҆ дꙋ́шꙋ и҆ помышле́нїе. 
И҆ ны́нѣ: 
Недꙋ́гꙋюща тѣ́ломъ и҆ дꙋше́ю, посѣще́нїѧ  бж҃е́ственнаго, и҆ промышле́нїѧ ѿ тебѐ сподо́би  є҆ди́на бг҃омт҃и, ꙗ҆́кѡ бл҃га́ѧ, бл҃га́гѡ же  роди́тельнице. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. (с. 279) 
Предста́тельство и҆ покро́въ жи́зни моеѧ̀ полага́ю  тѧ̀, бг҃ороди́тельнице дв҃о, ты́ мѧ ѡ҆кормѝ ко  приста́нищꙋ твоемꙋ̀, бл҃ги́хъ вино́внаѧ, вѣ́рныхъ  оу҆твержде́нїе, є҆ди́на всепѣ́таѧ. 
Молю̀ дв҃о, дꙋше́вное смꙋще́нїе, и҆ печа́ли моеѧ̀  бꙋ́рю разори́ти: ты́ бо бг҃оневѣ́стнаѧ, нача́льника  тишины̀ хрⷭ҇та̀ родила̀ є҆сѝ, є҆ди́на пречⷭ҇таѧ. 
Сла́ва: 
Бл҃годѣ́телѧ ро́ждши до́брыхъ вино́внаго,  бл҃годѣѧ́нїѧ бога́тство всѣ̑мъ и҆сточѝ: всѧ̑ бо  мо́жеши, ꙗ҆́кѡ си́льнаго въ крѣ́пости хрⷭ҇та̀ ро́ждши,  бг҃обл҃же́ннаѧ. 
И҆ ны́нѣ: 
Лю́тыми недꙋ́ги, и҆ болѣ́зненными страстьмѝ  и҆стѧза́емꙋ, дв҃о, ты́ ми помозѝ. и҆сцѣле́нїй бо  неѡскꙋ́дное тѧ̀ зна́ю сокро́вище пренепоро́чнаѧ,  неиждива́емое. (с. 280) 
Сїѐ по г҃-й и҆ ѕ҃-й пѣ́сни то́кмѡ: 
Сп҃сѝ ѿ бѣ́дъ рабы̑ твоѧ̑ бцⷣе, ꙗ҆́кѡ всѝ  по бз҃ѣ къ тебѣ̀ прибѣга́емъ, ꙗ҆́кѡ нерꙋши́мѣй  стѣнѣ̀ и҆ предста́тельствꙋ. 
При́зри бл҃госе́рдїемъ всепѣ́таѧ бцⷣе, на моѐ  лю́тое тѣлесѐ ѡ҆ѕлобле́нїе, и҆ и҆сцѣлѝ дꙋшѝ моеѧ̀  болѣ́знь. 
Та́же і҆ере́й, и҆лѝ дїа́конъ: 
Поми́лꙋй на́съ бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй, три́жды. 
Є҆щѐ мо́лимсѧ ѡ҆ вели́комъ господи́нѣ и҆  ѻ҆тцѣ̀ на́шемъ, свѧтѣ́йшемъ патрїа́рхѣ моско́вскомъ  и҆ всеѧ̀ рꙋсѝ пі́менѣ и҆ ѡ҆ господи́нѣ на́шемъ  преѡсвѧще́ннѣйшемъ є҆пⷭ҇кпѣ (с. 281) [и҆лѝ  а҆рхїепⷭ҇кпѣ, и҆лѝ митрополі́тѣ] и҆́мⷬ҇къ. 
Є҆щѐ мо́лимсѧ ѡ҆ богохрани́мѣй странѣ̀ на́шей,  властѣ́хъ и҆ во́инствѣ є҆ѧ̀. 
[Посе́мъ за ни́хже пое́тсѧ моле́бенъ]. 
Є҆щѐ мо́лимсѧ ѡ҆ млⷭ҇ти, жи́зни, ми́рѣ,  здра́вїи, сп҃се́нїи, посѣще́нїи, проще́нїи и҆  бл҃гопоспѣше́нїи раба̀ бж҃їѧ, [и҆лѝ рабѡ́въ бж҃їихъ],  и҆́мⷬ҇къ. 
По си́хже: 
Є҆щѐ мо́лимсѧ за всю̀ бра́тїю, и҆ за всѧ̑  хрїстїа́ны. 
Пото́мъ возгла́съ: 
Ꙗ҆́кѡ млⷭ҇тивъ: и҆ прѡ́чаѧ. (с. 282) 
И҆ а҆́бїе глаго́лемъ тропа́рь, гла́съ в҃: 
Моле́нїе те́плое, и҆ стѣна̀ неѡбори́маѧ, млⷭ҇ти  и҆сто́чниче, мі́рови прибѣ́жище, прилѣ́жнѡ вопїе́мъ  тѝ: бцⷣе влⷣчце, предварѝ, и҆ ѿ бѣ́дъ и҆зба́ви  на́съ, є҆ди́на вско́рѣ предста́тельствꙋющаѧ. 
Пѣ́снь д҃. 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Страсте́й мои́хъ смꙋще́нїе, ко́рмчїю ро́ждшаѧ  гдⷭ҇а, и҆ бꙋ́рю оу҆тишѝ мои́хъ прегрѣше́нїй,  бг҃оневѣ́стнаѧ. 
Млⷭ҇рдїѧ твоегѡ̀ бе́зднꙋ призыва́ющꙋ, пода́ждь  мѝ, ꙗ҆́же бл҃госе́рдаго ро́ждшаѧ, и҆ сп҃са всѣ́хъ  пою́щихъ тѧ̀. 
Наслажда́ющесѧ пречⷭ҇таѧ, твои́хъ дарова́нїй,  бл҃года́рственное воспѣва́емъ пѣ́нїе, вѣ́дꙋще тѧ̀  бг҃омт҃рь. 
Сла́ва: 
На ѻ҆дрѣ̀ болѣ́зни моеѧ̀ и҆ не́мощи (с. 283)  низлежа́щꙋ мѝ, ꙗ҆́кѡ бл҃голюби́ва помозѝ бцⷣе,  є҆ди́на приснодв҃о. 
И҆ ны́нѣ: 
Наде́ждꙋ и҆ оу҆твержде́нїе, и҆ сп҃се́нїѧ стѣ́нꙋ  недви́жимꙋ, и҆мꙋ́ще тѧ̀ всепѣ́таѧ, неꙋдо́бства всѧ́кагѡ  и҆збавлѧ́емсѧ. 
Пѣ́снь є҃. 
І҆рмо́съ: Просвѣтѝ на́съ повелѣ́нїи твои́ми  гдⷭ҇и, и҆ мы́шцею твое́ю высо́кою тво́й ми́ръ пода́ждь  на́мъ, чл҃вѣколю́бче. 
И҆спо́лни чⷭ҇таѧ, весе́лїѧ се́рдце моѐ, твою̀  нетлѣ́ннꙋю даю́щи ра́дость, весе́лїѧ ро́ждшаѧ  вино́внаго. 
И҆зба́ви на́съ ѿ бѣ́дъ, бцⷣе чⷭ҇таѧ, вѣ́чное  ро́ждши и҆збавле́нїе, и҆ ми́ръ всѧ́къ оу҆́мъ преимꙋ́щїй. 
Сла́ва:  
Разрѣшѝ мглꙋ̀ прегрѣше́нїй мои́хъ,  бг҃оневѣ́сто, просвѣще́нїемъ твоеѧ̀ свѣ́тлости,  свѣ́тъ ро́ждшаѧ бж҃е́ственный и҆ превѣ́чный. (с. 284) 
И҆ ны́нѣ: 
И҆сцѣлѝ чⷭ҇таѧ, дꙋшѝ моеѧ̀ неможе́нїе,  посѣще́нїѧ твоегѡ̀ сподо́бльшаѧ, и҆ здра́вїе мл҃твами  твои́ми пода́ждь мѝ. 
Пѣ́снь ѕ҃. 
І҆рмо́съ: Мл҃твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀  и҆спо́лнисѧ, и҆ живо́тъ мо́й а҆́дꙋ прибли́жисѧ, и҆  молю́сѧ ꙗ҆́кѡ і҆ѡ́на: ѿ тлѝ бж҃е, возведи́ мѧ. 
Сме́рти и҆ тлѝ ꙗ҆́кѡ спа́слъ є҆́сть, са́мъ сѧ̀  и҆зда́въ сме́рти, тлѣ́нїемъ и҆ сме́ртїю моѐ є҆стество̀  ꙗ҆́то бы́вшее, дв҃о молѝ гдⷭ҇а и҆ сн҃а твоего̀,  врагѡ́въ ѕлодѣ́йствїѧ мѧ̀ и҆зба́вити. 
Предста́тельницꙋ тѧ̀ живота̀ вѣ́мъ, и҆  храни́тельницꙋ тве́рдꙋ дв҃о, и҆ напа́стей рѣша́щꙋ  молвы̑, и҆ нало́ги бѣсѡ́въ ѿгонѧ́ющꙋ, и҆ молю́сѧ  всегда̀, ѿ тлѝ страсте́й мои́хъ и҆зба́вити мѧ̀. (с.  285) 
Сла́ва: 
Ꙗ҆́кѡ стѣ́нꙋ прибѣ́жища стѧжа́хомъ и҆ дꙋ́шъ  всесоверше́нное сп҃се́нїе, и҆ простра́нство въ ско́рбехъ,  ѻ҆трокови́це: и҆ просвѣще́нїемъ твои́мъ при́снѡ  ра́дꙋемсѧ. ѽ влⷣчце, и҆ ны́нѣ на́съ ѿ страсте́й и҆  бѣ́дъ сп҃сѝ! 
И҆ ны́нѣ: 
На ѻ҆дрѣ̀ ны́нѣ немощствꙋ́ѧй лежꙋ̀, и҆ нѣ́сть  и҆сцѣле́нїѧ пло́ти мое́й: но бг҃а и҆ сп҃са мі́рꙋ, и҆  и҆зба́вителѧ недꙋ́гѡвъ ро́ждшаѧ, тебѣ̀ молю́сѧ бл҃го́й:  ѿ тлѝ недꙋ̑гъ возста́ви мѧ̀. 
Та́же: Сп҃сѝ ѿ бѣ́дъ: и҆ При́зри  бл҃госе́рдїемъ: Є҆ктенїа̀ ма́лаѧ. 
И҆ по возгла́сѣ а҆́бїе конда́къ, гла́съ ѕ҃: 
Предста́тельство хрⷭ҇тїа́нъ непосты́дное,  хода́тайство ко творцꙋ̀ непрело́жное, не пре́зри  грѣ́шныхъ моле́нїй гла́сы, но предварѝ ꙗ҆́кѡ бл҃га́ѧ  на по́мощь на́съ, вѣ́рнѡ зовꙋ́щихъ тѝ: оу҆скорѝ на  мл҃твꙋ, (с. 286) и҆ потщи́сѧ на оу҆моле́нїе,  предста́тельствꙋющи при́снѡ бцⷣе, чтꙋ́щихъ тѧ̀. 
И҆ а҆́бїе прокі́менъ: 
Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
Сщ҃е́нникъ: 
И҆ ѡ҆ сподо́битисѧ на́мъ слы́шанїю ст҃а́гѡ  є҆ѵⷢ҇лїа, гдⷭ҇а бг҃а мо́лимъ. 
Премꙋ́дрость, про́сти, оу҆слы́шимъ ст҃а́гѡ  є҆ѵⷢ҇лїа. 
Ми́ръ всѣ̑мъ. 
Ѿ лꙋкѝ ст҃а́гѡ є҆ѵⷢ҇лїа чте́нїе: 
Во дни̑ ѻ҆́ны, воста́вши марїа́мъ, и҆́де въ  гѡ́рнѧѧ со тща́нїемъ во гра́дъ і҆ꙋ́довъ. И҆ вни́де въ  до́мъ заха́рїинъ, и҆ цѣлова̀ є҆лїсаве́тъ. И҆ бы́сть,  ꙗ҆́кѡ оу҆слы́ша є҆лїсаве́тъ цѣлова́нїе мр҃і́ино,  взыгра́сѧ младе́нецъ во чре́вѣ є҆ѧ̀: и҆ и҆спо́лнисѧ  дх҃а ст҃а є҆лїсаве́тъ. (с. 287) И҆ возопѝ гла́сомъ  ве́лїимъ, и҆ речѐ: бл҃гослове́на ты̀ въ жена́хъ, и҆  бл҃гослове́нъ пло́дъ чре́ва твоегѡ̀. И҆ ѿкꙋ́дꙋ мнѣ̀  сїѐ, да прїи́де мт҃и гдⷭ҇а моегѡ̀ ко мнѣ̀; Се́ бо  ꙗ҆́кѡ бы́сть гла́съ цѣлова́нїѧ твоегѡ̀ во оу҆́шїю  мое́ю, взыгра́сѧ младе́нецъ ра́дощами во чре́вѣ мое́мъ.  И҆ бл҃же́нна вѣ́ровавшаѧ, ꙗ҆́кѡ бꙋ́детъ соверше́нїе  глагѡ́ланнымъ є҆́й ѿ гдⷭ҇а. И҆ речѐ марїа́мъ:  вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆  бз҃ѣ сп҃сѣ мое́мъ. Ꙗ҆́кѡ призрѣ̀ на смире́нїе рабы̀  своеѧ̀: се́ бо ѿ ны́нѣ оу҆бл҃жа́тъ мѧ̀ всѝ ро́ди.  Ꙗ҆́кѡ сотворѝ мнѣ̀ вели́чїе си́льный, и҆ ст҃о и҆́мѧ  є҆гѡ̀. Пребы́сть же марїа́мъ съ не́ю ꙗ҆́кѡ трѝ мцⷭ҇ы,  и҆ возврати́сѧ въ до́мъ сво́й. 
И҆ а҆́бїе, Сла́ва, гла́съ ѕ҃: 
Мл҃твами бцⷣы, млⷭ҇тиве, ѡ҆чи́сти мно́жєства  согрѣше́нїй на́шихъ. (с. 288) 
И҆ ны́нѣ, то́йже. Та́же: 
Поми́лꙋй мѧ̀, бж҃е, по вели́цѣй млⷭ҇ти твое́й, и҆  по мно́жествꙋ щедрѡ́тъ твои́хъ ѡ҆чи́сти беззако́нїе моѐ. 
Гла́съ ѕ҃: 
Не ввѣ́ри мѧ̀ человѣ́ческомꙋ предста́тельствꙋ,  прест҃а́ѧ влⷣчце, но прїимѝ моле́нїе раба̀ твоегѡ̀:  ско́рбь бо ѡ҆бдержи́тъ мѧ̀, терпѣ́ти не могꙋ̀  де́мѡнскагѡ стрѣлѧ́нїѧ, покро́ва не и҆́мамъ, нижѐ гдѣ̀  прибѣ́гнꙋ ѻ҆каѧ́нный, всегда̀ побѣжда́емь, и҆  оу҆тѣше́нїѧ не и҆́мамъ, ра́звѣ тебѐ влⷣчце мі́ра:  оу҆пова́нїе и҆ предста́тельство вѣ́рныхъ, не пре́зри  моле́нїе моѐ, поле́зно сотворѝ. 
Сщ҃е́нникъ: Сп҃сѝ, бж҃е, лю́ди твоѧ̑, и҆  бл҃гословѝ достоѧ́нїе твоѐ: 
Гдⷭ҇и поми́лꙋй, в҃і: 
Млⷭ҇тїю и҆ щедро́тами: И҆ прѡ́чаѧ. (с. 289) 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
На́ше сп҃се́нїе ꙗ҆́коже восхотѣ́лъ є҆сѝ,  сп҃се, оу҆стро́ити, во оу҆тро́бꙋ дв҃ыѧ всели́лсѧ  є҆сѝ, ю҆́же мі́рꙋ предста́тельницꙋ показа́лъ є҆сѝ:  ѻ҆тє́цъ на́шихъ, бж҃е, бл҃гослове́нъ є҆сѝ. 
Воли́телѧ ми́лости, є҆го́же родила̀ є҆сѝ мт҃и  чⷭ҇таѧ, оу҆молѝ и҆зба́витисѧ ѿ прегрѣше́нїй и҆  дꙋше́вныхъ скве́рнъ, вѣ́рою зовꙋ́щымъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Сла́ва: 
Сокро́вище сп҃се́нїѧ и҆ и҆сто́чникъ нетлѣ́нїѧ тѧ̀  ро́ждшꙋю, и҆ сто́лпъ оу҆твержде́нїѧ, и҆ две́рь покаѧ́нїѧ  зовꙋ́щымъ показа́лъ є҆сѝ: ѻ҆тє́цъ на́шихъ бж҃е,  бл҃гослове́нъ є҆сѝ. (с. 290) 
И҆ ны́нѣ: 
Тѣлє́сныѧ сла́бѡсти и҆ дꙋшє́вныѧ недꙋ́ги,  бг҃ороди́тельнице, любо́вїю пристꙋпа́ющихъ къ кро́вꙋ  твоемꙋ̀, дв҃о, и҆сцѣли́ти сподо́би, сп҃са хрⷭ҇та̀ на́мъ  ро́ждшаѧ. 
Пѣ́снь и҃. 
І҆рмо́съ: Цр҃ѧ̀ нбⷭ҇наго, є҆го́же пою́тъ вѡ́и  а҆́гг҃льстїи, хвали́те и҆ превозноси́те во всѧ̑ вѣ́ки. 
По́мощи ꙗ҆́же ѿ тебѐ тре́бꙋющыѧ, не пре́зри,  дв҃о, пою́щыѧ и҆ превозносѧ́щыѧ тѧ̀ во вѣ́ки. 
Неможе́нїе дꙋшѝ моеѧ̀ и҆сцѣлѧ́еши и҆ тѣлє́сныѧ  болѣ̑зни, дв҃о, да тѧ̀ просла́влю, чⷭ҇таѧ, во вѣ́ки. 
Сла́ва: 
И҆сцѣле́нїй бога́тство и҆злива́еши вѣ́рнѡ  пою́щымъ тѧ̀, дв҃о, и҆ превозносѧ́щымъ неизрече́нное  твоѐ ржⷭ҇тво̀. 
И҆ ны́нѣ: 
Напа́стей ты̀ прило́ги ѿгонѧ́еши (с. 291) и҆  страсте́й нахо́ды дв҃о: тѣ́мже тѧ̀ пое́мъ во всѧ̑  вѣ́ки. 
Пѣ́снь ѳ҃. 
І҆рмо́съ: Вои́стиннꙋ бг҃оро́дицꙋ тѧ̀  и҆сповѣ́дꙋемъ, сп҃се́нїи тобо́ю, дв҃о чⷭ҇таѧ, съ  безпло́тными ли́ки тѧ̀ велича́юще. 
То́ка сле́зъ мои́хъ не ѿврати́сѧ, ꙗ҆́же ѿ  всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀  ро́ждшаѧ. 
Ра́дости моѐ се́рдце и҆спо́лни, дв҃о, ꙗ҆́же  ра́дости прїе́мшаѧ и҆сполне́нїе, грѣхо́внꙋю печа́ль  потреблѧ́ющи. 
Приста́нище и҆ предста́тельство тебѣ̀  прибѣга́ющихъ бꙋ́ди, дв҃о, и҆ стѣна̀ нерꙋши́маѧ,  прибѣ́жище же и҆ покро́въ, и҆ весе́лїе. 
Сла́ва: 
Свѣ́та твоегѡ̀ зарѧ́ми просвѣтѝ. дв҃о, мра́къ  невѣ́дѣнїѧ ѿгонѧ́щи, бл҃говѣ́рнѡ бцⷣꙋ тѧ̀  и҆сповѣ́дающихъ. 
И҆ ны́нѣ:  
На мѣ́стѣ ѡ҆ѕлобле́нїѧ не́мѡщи (с. 292)  смири́вшагѡсѧ, дв҃о, и҆сцѣлѝ, и҆з̾ нездра́вїѧ во  здра́вїе претворѧ́ющи. 
И҆ а҆́бїе, Досто́йно є҆́сть: 
И҆ кади́тъ сщ҃е́нникъ же́ртвенникъ и҆ лю́ди, и҆ мы̀  пое́мъ настоѧ́щыѧ бг҃оро́дичны: 
Вы́шшꙋю нб҃съ и҆ чи́стшꙋю свѣ́тлостей  со́лнечныхъ, и҆зба́вльшꙋю на́съ ѿ клѧ́твы, влⷣчцꙋ  мі́ра пѣ́сньми почти́мъ. 
Ѿ мно́гихъ мои́хъ грѣхѡ́въ немощствꙋ́етъ  тѣ́ло, немощствꙋ́етъ и҆ дꙋша̀ моѧ̀: къ тебѣ̀  прибѣга́ю, бл҃года́тнѣй, наде́ждо ненаде́жныхъ, ты́ ми  помозѝ. 
Влⷣчце и҆ мт҃и и҆зба́вителѧ, прїимѝ моле́нїе  недосто́йныхъ ра̑бъ твои́хъ, да хода́тайствꙋеши къ  ро́ждшемꙋсѧ ѿ тебѐ: ѽ влⷣчце мі́ра, бꙋ́ди  хода́таица! 
Пое́мъ прилѣ́жнѡ тебѣ̀ пѣ́снь ны́нѣ всепѣ́той  бцⷣѣ ра́достнѡ, со прⷣте́чею, и҆ всѣ́ми ст҃ы́ми,  молѝ бцⷣе, є҆́же оу҆ще́дрити ны̀. (с. 293) 
Всѧ̑ а҆́гг҃лѡвъ вѡ́инства, прⷣте́че гдⷭ҇нь,  а҆пⷭ҇лѡвъ двоенадесѧ́тице, ст҃і́и всѝ съ бцⷣею  сотвори́те мл҃твꙋ, во є҆́же сп҃сти́сѧ на́мъ. 
Та́же, Трист҃о́е. Прест҃а́ѧ трⷪ҇це:  Ѻ҆́ч҃е на́шъ: 
Сщ҃е́нникъ: Ꙗ҆́кѡ твоѐ є҆́сть црⷭ҇тво: 
И҆ тропарѝ сїѧ̑, гла́съ ѕ҃: 
Поми́лꙋй на́съ, гдⷭ҇и, поми́лꙋй на́съ, всѧ́кагѡ бо  ѿвѣ́та: 
Сла́ва: Гдⷭ҇и, поми́лꙋй на́съ, на тѧ́ бо  оу҆пова́хомъ: 
И҆ ны́нѣ: Милосе́рдїѧ двє́ри: 
І҆ере́й, и҆лѝ дїа́конъ: 
Поми́лꙋй на́съ, бж҃е, по вели́цѣй млⷭ҇ти твое́й,  мо́лимъ ти сѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй, три́жды. 
А҆ пото́мъ и҆ прѡ́чаѧ по рѧ́дꙋ, ꙗ҆́коже оу҆каза́сѧ  и҆ по г҃-й пѣ́сни. (с. 294) 
Посе́мъ мл҃тва прест҃ѣ́й бцⷣѣ: 
Ѽ прест҃а́ѧ гпⷭ҇жѐ влⷣчце бцⷣе! вы́шши є҆сѝ  всѣ́хъ а҆́гг҃лъ и҆ а҆рха̑гг҃лъ, и҆ всеѧ̀ тва́ри  чⷭ҇тнѣ́йши, помо́щница є҆сѝ ѡ҆би́димыхъ,  ненадѣ́ющихсѧ надѣ́ѧнїе, оу҆бо́гихъ застꙋ́пница,  печа́льныхъ оу҆тѣше́нїе, а҆́лчꙋщихъ корми́тельнице,  наги́хъ ѡ҆дѣѧ́нїе, больны́хъ и҆сцѣле́нїе, грѣ́шныхъ  сп҃се́нїе, хрїстїа́нъ всѣ́хъ поможе́нїе и҆ застꙋпле́нїе!  ѽ всемлⷭ҇тиваѧ гпⷭ҇жѐ, дв҃о бцⷣе влⷣчце, млⷭ҇тїю  твое́ю сп҃сѝ и҆ поми́лꙋй вели́каго господи́на и҆ ѻ҆тца̀  на́шего ст҃ѣ́йшаго патрїа́рха моско́вскаго и҆ всеѧ̀  рꙋсѝ пі́мена, преѡсвѧще́нныѧ митрополі́ты,  а҆рхїепⷭ҇кпы и҆ є҆пⷭ҇кпы, и҆ ве́сь сщ҃е́нническїй и҆  мона́шескїй чи́нъ, богохрани́мꙋю странꙋ̀ на́шꙋ, вла̑сти  и҆ во́инство є҆ѧ̀, и҆ всѧ̑ правосла́вныѧ хрїстїа́ны,  ри́зою твое́ю честно́ю (с. 295) защитѝ: и҆ оу҆молѝ,  гпⷭ҇жѐ, и҆з̾ тебѐ без̾ сѣ́мене воплоти́вшагосѧ  хрⷭ҇та̀ бг҃а на́шего, да препоѧ́шетъ на́съ си́лою свое́ю  свы́ше на неви̑димыѧ и҆ ви̑димыѧ врагѝ на́шѧ. ѽ  всемлⷭ҇тиваѧ гпⷭ҇жѐ, влⷣчце бцⷣе, воздви́гни на́съ  и҆з̾ глꙋбины̀ грѣхо́вныѧ и҆ и҆зба́ви на́съ ѿ гла́да,  гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆  меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ  бра́ни, и҆ ѿ напра́сныѧ сме́рти, и҆ ѿ нападе́нїѧ  вра́жїѧ, и҆ ѿ тлетво́рныхъ вѣ̑тръ, и҆ ѿ  смертоно́сныѧ ꙗ҆́звы, и҆ ѿ всѧ́кагѡ ѕла̀. пода́ждь,  гпⷭ҇жѐ, ми́ръ и҆ здра́вїе рабѡ́мъ твои́мъ, всѣ̑мъ  правосла̑внымъ хрⷭ҇тїа́нѡмъ, и҆ просвѣтѝ и҆̀мъ оу҆́мъ  и҆ ѻ҆́чи сердє́чныѧ, є҆́же ко сп҃се́нїю: и҆ сподо́би  ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀,  хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ (с. 296)  бл҃гослове́нна, и҆ препросла́влена, со безнача́льнымъ  є҆гѡ̀ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
И҆ прѡ́чаѧ, и҆ ѿпꙋ́стъ. 


(с. 297) 
[[26]]Тропарѝ воскре́сны, 
поє́мыѧ по непоро́чнахъ, въ недѣ́лѧхъ всегѡ̀  лѣ́та, гла́съ є҃. 
На є҆ди́номъ ко́емждо тропарѣ̀ глаго́лемъ: 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
А҆́гг҃льскїй собо́ръ оу҆диви́сѧ, зрѧ̀ тебѐ въ  ме́ртвыхъ вмѣни́вшасѧ, сме́ртнꙋю же, сп҃се, крѣ́пость  разори́вша, и҆ съ собо́ю а҆да́ма воздви́гша, и҆ ѿ а҆́да  всѧ̑ свобо́ждша. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Почто̀ мѵ̑ра съ ми́лостивными слеза́ми, ѽ  оу҆ч҃нцы, растворѧ́ете; блиста́ѧйсѧ во гро́бѣ а҆́гг҃лъ  мѷроно́сицамъ вѣща́ше: ви́дите вы̀ гро́бъ и҆  оу҆разꙋмѣ́йте, сп҃съ бо воскр҃се ѿ гро́ба. (с. 298) 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ѕѣлѡ̀ ра́нѡ мѷронѡ́сицы теча́хꙋ ко гро́бꙋ  твоемꙋ̀ рыда́ющѧ, но предста̀ къ ни̑мъ а҆́гг҃лъ и҆ речѐ:  рыда́нїѧ вре́мѧ преста̀, не пла́чите, воскрⷭ҇нїе же  а҆пⷭ҇лѡмъ рцы́те. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Мѷронѡ́сицы жєны̀, съ мѵ́ры прише́дшѧ ко гро́бꙋ  твоемꙋ̀, сп҃се, рыда́хꙋ, а҆́гг҃лъ же къ ни̑мъ речѐ  глаго́лѧ: что̀ съ ме́ртвыми жива́го помышлѧ́ете; ꙗ҆́кѡ  бг҃ъ бо воскр҃се ѿ гро́ба. 
Сла́ва: 
Поклони́мсѧ ѻ҆ц҃ꙋ̀ и҆ є҆гѡ̀ сн҃ови, и҆ ст҃о́мꙋ  дх҃ꙋ, ст҃ѣ́й трⷪ҇цѣ во є҆ди́номъ сꙋществѣ̀, съ  серафі́мы зовꙋ́ще: ст҃ъ, ст҃ъ, ст҃ъ, є҆сѝ гдⷭ҇и. (с. 299) 
И҆ ны́нѣ: 
Жизнода́вца ро́ждши, грѣха̀, дв҃о, а҆да́ма  и҆зба́вила є҆сѝ, ра́дость же є҆́ѵѣ въ печа́ли мѣ́сто  подала̀ є҆сѝ: па́дшыѧ же ѿ жи́зни къ се́й напра́ви,  и҆з̾ тебѐ воплоти́выйсѧ бг҃ъ и҆ чл҃вѣ́къ. 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 


(с. 299) 
[[27]]И҆ны́ѧ тропарѝ, 
поє́мыѧ по непоро́чнахъ въ сꙋббѡ́тꙋ, гла́съ є҃. 
Глаго́летсѧ на є҆ди́номъ ко́емждо и҆ си́хъ: 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ст҃ы́хъ ли́къ ѡ҆брѣ́те и҆сто́чникъ жи́зни и҆  две́рь ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нїемъ:  поги́бшее ѻ҆вча̀ (с. 300) а҆́зъ є҆́смь, воззови́ мѧ,  сп҃се, и҆ сп҃си́ мѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
А҆́гнца бж҃їѧ проповѣ́давше, и҆ закла́ни бы́вше  ꙗ҆́коже а҆́гнцы, и҆ къ жи́зни нестарѣ́емѣй, ст҃і́и, и҆  присносꙋ́щнѣй преста́вльшесѧ, того̀ прилѣ́жнѡ, мч҃нцы,  моли́те, долгѡ́въ разрѣше́нїе на́мъ дарова́ти. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Въ пꙋ́ть оу҆́зкїй хо́ждшїи приско́рбный, всѝ въ  житїѝ кре́стъ ꙗ҆́кѡ ꙗ҆ре́мъ взе́мшїи, и҆ мнѣ̀  послѣ́довавшїи вѣ́рою, прїиди́те наслади́тесѧ, и҆́хже  оу҆гото́вахъ ва́мъ по́честей и҆ вѣнцѡ́въ нбⷭ҇ныхъ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ѡ҆́бразъ є҆́смь неизрече́нныѧ твоеѧ̀ (с. 301)  сла́вы, а҆́ще и҆ ꙗ҆́звы ношꙋ̀ прегрѣше́нїй: оу҆ще́дри  твоѐ созда́нїе влⷣко, и҆ ѡ҆чи́сти твои́мъ  бл҃гоꙋтро́бїемъ, и҆ возжелѣ́нное ѻ҆те́чество пода́ждь  мѝ, раѧ̀ па́ки жи́телѧ мѧ̀ сотворѧ́ѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Дре́вле оу҆́бѡ ѿ не сꙋ́щихъ созда́вый мѧ̀, и҆  ѡ҆́бразомъ твои́мъ бж҃е́ственнымъ почты́й,  престꙋпле́нїемъ же за́повѣди, па́ки мѧ̀ возврати́вый въ  зе́млю, ѿ неѧ́же взѧ́тъ бы́хъ, на є҆́же по подо́бїю  возведѝ, дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Оу҆поко́й бж҃е рабы̑ твоѧ̑, и҆ оу҆чинѝ ѧ҆̀ въ  раѝ, и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ  ꙗ҆́кѡ свѣти̑ла: оу҆со́пшыѧ рабы̑ твоѧ̑ оу҆поко́й,  презира́ѧ и҆́хъ всѧ̑ согрѣшє́нїѧ. (с. 302) 
Сла́ва: 
Трисїѧ́тельное є҆ди́нагѡ бж҃ества̀ бл҃гоче́стнѡ  пое́мъ, вопїю́ще: ст҃ъ є҆сѝ ѻ҆́ч҃е безнача́льный,  собезнача́льный сн҃е, и҆ бж҃е́ственный дш҃е, просвѣтѝ  на́съ вѣ́рою тебѣ̀ слꙋжа́щихъ, и҆ вѣ́чнагѡ ѻ҆гнѧ̀  и҆схитѝ. 
И҆ ны́нѣ: 
Ра́дꙋйсѧ чⷭ҇таѧ бг҃а пло́тїю ро́ждшаѧ во сп҃се́нїе  всѣ́хъ, є҆́юже ро́дъ человѣ́ческїй ѡ҆брѣ́те  сп҃се́нїе, тобо́ю да ѡ҆брѧ́щемъ ра́й, бцⷣе чⷭ҇таѧ,  бл҃гослове́ннаѧ. 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 


