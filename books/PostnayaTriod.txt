(л. а҃) 
ТРІѠ́ДЬ ПО́СТНАѦ 
 ИЗДАНИЕ МОСКОВСКОЙ ПАТРИАРХИИ 
МОСКВА 1992 
(л. а҃ ѡ҆б.) 
По бл҃гослове́нїю Ст҃ѣ́йшагѡ Патрїа́рха  Моско́вскагѡ и҆ всеѧ̀ Рꙋсѝ А҆ЛЕѮІ́А ІІ 
(л. в҃) 
ТРІѠ́ДІОНЪ  
сі́есть  
трипѣ́снецъ 
съ бг҃омъ ст҃ы́мъ, ѡ҆бдержа́й подоба́ющее є҆мꙋ̀  послѣ́дованїе. 
Недѣ́лѧ, въ ню́же чте́тсѧ сщ҃е́нное и҆ ст҃о́е  є҆ѵⷢ҇лїе, при́тчи мытарѧ̀ и҆ фарїсе́а. 
Въ сꙋббѡ́тꙋ ве́чера, по предначина́тельномъ  ѱалмѣ̀, стїхосло́вимъ 
Бл҃же́нъ мꙋ́жъ: а҃-ю каѳі́смꙋ всю̀. 
На Гдⷭ҇и воззва́хъ, поста́вимъ стїхѡ́въ і҃: и҆  пое́мъ ѻ҆смогла́сника стїхи̑ры воскрⷭ҇ны г҃: и҆  а҆натѡ́лїевы д҃: и҆ трїѡ́ди самогла́сны двѣ̀,  повторѧ́юще пе́рвꙋю. Гла́съ а҃. 
Не помо́лимсѧ фарїсе́йски, бра́тїе: и҆́бо  возносѧ́й себѐ смири́тсѧ. смири́мъ себѐ пред̾ бг҃омъ,  мыта́рски поще́нїемъ зовꙋ́ще: ѡ҆чи́сти ны̀ бж҃е,  грѣ̑шныѧ. 
Фарїсе́й тщесла́вїемъ побѣжда́емь, и҆ мыта́рь  покаѧ́нїемъ приклонѧ́емь, пристꙋпи́ста къ тебѣ̀  є҆ди́номꙋ влⷣцѣ: но ѻ҆́въ оу҆́бѡ похвали́всѧ,  лиши́сѧ бл҃ги́хъ: ѻ҆́въ же ничто́же вѣща́въ, сподо́бисѧ  дарова́нїй. въ си́хъ воздыха́нїихъ оу҆тверди́ мѧ хрⷭ҇тѐ  бж҃е, ꙗ҆́кѡ чл҃вѣколю́бецъ. (л. в҃ ѡ҆б.) 
Сла́ва, гла́съ и҃: Вседержи́телю гдⷭ҇и, вѣ́мъ,  коли́кѡ мо́гꙋтъ сле́зы: є҆зекі́ю бо ѿ вра́тъ  сме́ртныхъ возведо́ша, грѣ́шнꙋю ѿ многолѣ́тныхъ  согрѣше́нїй и҆зба́виша, мытарѧ́ же па́че фарїсе́а  ѡ҆правда́ша: и҆ молю́сѧ, съ ни́ми причта́въ, поми́лꙋй  мѧ̀. 
И҆ ны́нѣ, бг҃оро́диченъ а҃, рѧдова́гѡ гла́са. 
На лїті́и стїхи́ра ст҃а́гѡ ѻ҆би́тели, по  ѻ҆бы́чаю. 
Сла́ва, гла́съ г҃: Мытарѧ̀ и҆ фарїсе́а разли́чїе  разꙋмѣ́вши дꙋшѐ моѧ̀, ѻ҆́нагѡ оу҆́бѡ возненави́ждь  горды́нный гла́съ, ѻ҆́вагѡ же ревнꙋ́й благоꙋмиле́нной  мл҃твѣ, и҆ возопі́й: бж҃е ѡ҆чи́сти мѧ̀ грѣ́шнаго, и҆  поми́лꙋй мѧ̀. 
И҆ ны́нѣ, бг҃оро́диченъ воскрⷭ҇нъ, въ то́йже  гла́съ. 
На стїхо́внѣ стїхи̑ры ѻ҆смогла́сника по  а҆лфави́тꙋ. 
Сла́ва, гла́съ є҃: Ѡ҆тѧгче́нныма ѻ҆чи́ма мои́ма  ѿ беззако́нїй мои́хъ, не могꙋ̀ воззрѣ́ти и҆ ви́дѣти  высотꙋ̀ нбⷭ҇нꙋю: но прїими́ мѧ, ꙗ҆́кѡ мытарѧ̀ ка́ющасѧ,  сп҃се, и҆ поми́лꙋй мѧ̀. 
И҆ ны́нѣ, бг҃оро́диченъ, въ то́йже гла́съ: Хра́мъ  и҆ две́рь є҆сѝ: Тропа́рь: Бцⷣе дв҃о, глаго́летсѧ  три́жды. И҆ быва́етъ бл҃гослове́нїе хлѣ́бѡвъ, и҆  раздаѧ́нїе. И҆ чте́нїе ве́лїе въ посла́нїихъ  а҆пⷭ҇льскихъ. 
[зрѝ] Послѣ́дованїе прилꙋчи́вшагѡсѧ ст҃а́гѡ въ  недѣ́лю сїю̀, и҆ въ блꙋ́днагѡ, пое́мъ въ пѧто́къ на  повече́рїи, и҆лѝ є҆гда̀ є҆кклисїа́рхъ разсꙋ́дитъ:  а҆́ще то́кмѡ не слꙋчи́тсѧ ко́егѡ вели́кагѡ ст҃а́гѡ, и҆лѝ  ст҃а́гѡ хра́мꙋ: занѐ хра́мъ и҆ не вели́кагѡ ст҃а́гѡ,  бо́льши вослѣ́дꙋетсѧ вели́кагѡ ст҃а́гѡ, на сво́й є҆мꙋ̀  хра́мный пра́здникъ, є҆́же до́лжно є҆́сть бдѣ́нїю  быва́ти, и҆ ника́коже ѡ҆ставлѧ́ти въ па́мѧть є҆гѡ̀,  нижѐ прелага́етсѧ на и҆́нъ де́нь. Но пое́мъ слꙋ́жбꙋ  хра́мꙋ, ꙗ҆́коже и҆ срѣ́тенїю гдⷭ҇ню, во всѧ̑ дни̑, въ  нѧ́же и҆ срѣ́тенїе гдⷭ҇не быва́етъ. (л. г҃) 
На оу҆́трени, 
по шестѝ ѱалмѣ́хъ, Бг҃ъ гдⷭ҇ь, на гла́съ  ѻ҆смогла́сника. И҆ глаго́лемъ тропа́рь воскрⷭ҇нъ  два́жды: бг҃оро́диченъ є҆ди́ножды, и҆ ѻ҆бы̑чнаѧ  стїхослѡ́вїа. Сѣда́льны ѻ҆смогла́сника. По непоро́чныхъ  тропарѝ: А҆́гг҃льскїй собо́ръ: ѵ҆пакоѝ. Степе́нны  и҆ прокі́менъ гла́са: Всѧ́кое дыха́нїе: Є҆ѵⷢ҇лїе  воскрⷭ҇но рѧ́дꙋ. Воскрⷭ҇нїе хрⷭ҇то́во: ѱало́мъ  н҃. 
Сла́ва, гла́съ и҃: Покаѧ́нїѧ ѿве́рзи мѝ двє́ри  жизнода́вче, оу҆́тренюетъ бо дꙋ́хъ мо́й ко хра́мꙋ  ст҃о́мꙋ твоемꙋ̀, хра́мъ носѧ́й тѣле́сный ве́сь  ѡ҆скверне́нъ: но ꙗ҆́кѡ ще́дръ, ѡ҆чи́сти бл҃гоꙋтро́бною  твое́ю млⷭ҇тїю. 
И҆ ны́нѣ, бг҃оро́диченъ: На сп҃се́нїѧ стєзѝ  наста́ви мѧ̀ бцⷣе, стꙋ́дными бо ѡ҆калѧ́хъ дꙋ́шꙋ  грѣхмѝ, и҆ въ лѣ́ности всѐ житїѐ моѐ и҆жди́хъ: но  твои́ми мл҃твами и҆зба́ви мѧ̀ ѿ всѧ́кїѧ нечистоты̀. 
Та́же, гла́съ ѕ҃: Поми́лꙋй мѧ̀ бж҃е, по вели́цѣй  млⷭ҇ти твое́й, и҆ по мно́жествꙋ щедро́тъ твои́хъ,  ѡ҆чи́сти беззако́нїе моѐ. 
Мно́жєства содѣ́ѧнныхъ мно́ю лю́тыхъ, помышлѧ́ѧ  ѻ҆каѧ́нный, трепе́щꙋ стра́шнагѡ днѐ сꙋ́днагѡ: но  надѣ́ѧсѧ на млⷭ҇ть бл҃гоꙋтро́бїѧ твоегѡ̀, ꙗ҆́кѡ дв҃дъ  вопїю́ ти: поми́лꙋй мѧ̀ бж҃е по вели́цѣй твое́й млⷭ҇ти. 
Канѡ́нъ воскрⷭ҇нъ ѻ҆смогла́сника, со і҆рмосо́мъ на  д҃, и҆ крⷭ҇товоскрⷭ҇ный на два̀, и҆ бцⷣы на два̀: и҆ въ  трїѡ́ди на ѕ҃. Творе́нїе геѡ́ргїа. Є҆гѡ́же краестро́чїе  въ бг҃оро́дичнахъ: Геѡ́ргїа, гла́съ ѕ҃: 
Пѣ́снь а҃: 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль: 
При́тчами вводѧ́й всѧ̑ хрⷭ҇то́съ, къ житїѧ̀  и҆справле́нїю, мытарѧ̀ возвыша́етъ ѿ смире́нїѧ,  показа́въ фарїсе́а возвыше́нїемъ смирѧ́ема. (л. г҃ ѡ҆б.) 
Ѿ смире́нїѧ че́сть высокотворѧ́щꙋю, ѿ  возноше́нїѧ же паде́нїе ви́дѧ лю́тое, мытарє́вымъ  ревнꙋ́й дѡ́брымъ, и҆ фарїсе́йскꙋю ѕло́бꙋ возненави́ждь. 
Ѿ возноше́нїѧ и҆спражнѧ́етсѧ всѧ́кое бл҃го́е,  ѿ смире́нїѧ же потреблѧ́етсѧ всѧ́кое ѕло́е: є҆́же  ѡ҆блобыза́имъ вѣ́рнїи, гнꙋша́ющесѧ ꙗ҆́вѣ ѡ҆́браза  тщесла́внагѡ. 
Смиренномꙋ̑дрымъ бы́ти свои̑мъ оу҆ч҃нкѡ́мъ хотѧ̀  всѣ́хъ цр҃ь, наказꙋ́ѧ оу҆ча́ше ревнова́ти мытаре́вꙋ  воздыха́нїю и҆ смире́нїю. 
Сла́ва: Ꙗ҆́кѡ мыта́рь стеню̀, и҆ рыда́ньми  немо́лчными гдⷭ҇и, ны́нѣ прихождꙋ̀ твоемꙋ̀  бл҃гоꙋтро́бїю: оу҆ще́дри и҆ менѐ, смире́нїемъ жи́знь  ны́нѣ препровожда́юща. 
[Г] Бг҃оро́диченъ: Ра́зꙋмъ, совѣ́тъ, ча́ѧнїе,  тѣ́ло, дꙋ́шꙋ и҆ дꙋ́хъ, влⷣчце, возлага́ю къ тебѣ̀:  лю́тыхъ вра̑гъ и҆ напа́стей, и҆ бꙋ́дꙋщагѡ преще́нїѧ  и҆зба́ви, и҆ сп҃си́ мѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃: 
І҆рмо́съ: Нѣ́сть ст҃ъ, ꙗ҆́коже ты̀: 
Ѿ гно́ища оу҆́бѡ страсте́й смире́нный  возноша́етсѧ, ѿ высоты́ же добродѣ́телей низпа́даетъ  лю́тѣ всѧ́къ высокосе́рдый: є҆гѡ́же ѡ҆́браза ѕло́бы  оу҆бѣжи́мъ. 
Тщесла́вїе ѿтщетѣва́етъ бога́тство пра́вды,  смире́нїе же расточа́етъ страсте́й мно́жество: є҆́же  подража́ющыѧ ны̀, ча́сти покажѝ мытаре́вы сп҃се. 
Ꙗ҆́кѡ мыта́рь и҆ мы̀ бїю́щесѧ въ пє́рси,  оу҆миле́нїемъ вопїе́мъ: ѡ҆чи́сти бж҃е на́съ грѣ́шныхъ,  ꙗ҆́кѡ да сегѡ̀ прїи́мемъ ѡ҆ставле́нїе. 
Къ ре́вности прїи́демъ вѣ́рнїи, и҆справлѧ́юще  кро́ткое, смире́нїю соживꙋ́ще въ стена́нїи се́рдца,  пла́чѣ же и҆ мл҃твѣ, ꙗ҆́кѡ да и҆́мамы ѿ бг҃а  проще́нїе. (л. д҃) 
Сла́ва: Ѿри́немъ вѣ́рнїи высокохва́льнꙋю  горды́ню, возноше́нїе же лю́тое, и҆ дме́нїе ме́рзкое, и҆  ѕлѣ́йшее фарїсе́ево бг҃ꙋ нелѣ́пое свирѣ́пство. 
[Е] Бг҃оро́диченъ: Въ тебѣ̀ є҆ди́номъ  прибѣ́жищи надѣ́ѧвсѧ, да не ѿпадꙋ̀ до́брагѡ ча́ѧнїѧ:  но да оу҆лꙋчꙋ̀ твою̀ по́мощь чⷭ҇таѧ, всѧ́кагѡ вре́да  лю́тыхъ и҆збавлѧ́емый. 
Сѣда́льны, гла́съ д҃. Подо́бенъ: Ско́рѡ  предварѝ: 
Смире́нїе вознесѐ ѡ҆держи́магѡ ѕлы́ми, мытарѧ̀  возстена́вша, и҆ є҆́же ѡ҆чи́сти, къ зижди́телю  воззва́ша: возноше́нїе же низложѝ ѿ пра́вды  ѡ҆каѧ́ннаго фарїсе́а велерѣ́чꙋюща. тѣ́мже поревнꙋ́имъ  дѡ́брымъ, ѕлы́хъ ѿстꙋпа́юще. 
Сла́ва: Смире́нїе дре́вле вознесѐ мытарѧ̀,  пла́чемъ возопи́вша: ѡ҆чи́сти, и҆ ѡ҆правди́сѧ. того̀  подража́имъ всѝ, во глꙋбинꙋ̀ ѕѡ́лъ впа́дшїи, возопїи́мъ  сп҃сꙋ и҆з̾ глꙋбины̀ се́рдца: согрѣши́хомъ, ѡ҆чи́сти  є҆ди́не чл҃вѣколю́бче. 
И҆ ны́нѣ, бг҃оро́диченъ: Ско́рѡ прїимѝ влⷣчце,  молє́нїѧ на̑ша, и҆ сїѧ̑ принесѝ твоемꙋ̀ сн҃ꙋ и҆ бг҃ꙋ,  гпⷭ҇жѐ всенепоро́чнаѧ: разрѣшѝ ѡ҆бстоѧ̑нїѧ къ тебѣ̀  притека́ющихъ, сокрꙋшѝ кѡ́зни, и҆ низложѝ де́рзость  воѡрꙋжа́ющихсѧ безбо́жнѡ на рабы̑ твоѧ̑, пречⷭ҇таѧ. 
Пѣ́снь д҃: 
І҆рмо́съ: Хрⷭ҇то́съ моѧ̀ си́ла: 
И҆зрѧ́дный показа̀ пꙋ́ть возноше́нїѧ, смире́нїе,  сло́во смири́вшеесѧ да́же и҆ до зра́ка ра́бїѧ: є҆го́же  подража́ѧ всѧ́кїй, возноша́етсѧ смирѧ́ѧсѧ. 
Вознесе́сѧ првⷣникъ, и҆ низпадѐ фарїсе́й: во  мно́жествѣ же ѕѡ́лъ ѡ҆тѧгча́емый смири́сѧ, но вознесе́сѧ  мыта́рь, ненаде́жнѡ ѡ҆правда́емый. 
Нищеты̀ хода́тай, ѿ бога́тства добродѣ́телей,  безꙋ́мїе ꙗ҆ви́сѧ: и҆ бога́тство а҆́бїе смире́нїе  ѡ҆правда́нїѧ ѿ кра́йнїѧ нищеты̀, ю҆́же стѧ́жимъ. (л. д҃  ѡ҆б.) 
Предре́клъ є҆сѝ влⷣко, велемꙋ́дрствꙋющымъ  противоста́ти всѧ́чески, и҆ смирє́ннымъ бл҃года́ть твою̀  подаѧ̀ сп҃се, смири́вшымсѧ ны́нѣ на́мъ твою̀ бл҃года́ть  низпослѝ. 
Сла́ва: Къ бж҃е́ственномꙋ возноше́нїю при́снѡ  возводѧ̀ на́съ сп҃съ и҆ влⷣка, высокотво́рное показа̀  смире́нїе: но́ги бо оу҆ч҃нкѡ́мъ свои́ма рꙋка́ма ѡ҆бмы̀. 
[Ѡ] Бг҃оро́диченъ: Ꙗ҆́кѡ свѣ́тъ непристꙋ́пный  дв҃о ро́ждшаѧ, дꙋшѝ моеѧ̀ тьмꙋ̀ свѣти́тельною заре́ю  разженѝ, и҆ къ стезѧ́мъ сп҃се́нїѧ житїѐ моѐ  рꙋково́дствꙋй. 
Пѣ́снь є҃: 
І҆рмо́съ: Бж҃їимъ свѣ́томъ твои́мъ бл҃же: 
Фарїсе́евы добродѣ́тели потщи́мсѧ подража́ти, и҆  поревнова́ти мытаре́вꙋ смире́нїю, во ѻ҆бою̀ ненави́дѧще  безмѣ́стное мнѣ́нїе, и҆ па́гꙋбꙋ паде́нїй. 
Пра́вды тече́нїе тще́тное ѡ҆бличи́сѧ, сопрѧ́гъ въ  не́мъ фарїсе́й мнѣ́нїе: а҆́бїе же мыта́рь высокотво́рною  добродѣ́телїю стѧжа̀ спꙋ́тника, смире́нїе. 
Колесни́чникъ въ добродѣ́телехъ, мнѧ́шесѧ тещѝ  фарїсе́й: но пѣ́шїй, па́че лѷді́йскїѧ колесни́цы  текі́й, мыта́рь до́брѣ предварѝ, припрѧ́гъ щедро́тѣ  смире́нїе. 
Мытаре́вꙋ при́тчꙋ всѝ оу҆разꙋмѣ́вше оу҆мо́мъ,  прїиди́те поревнꙋ́имъ слеза́мъ, дꙋ́хъ сокрꙋше́нный бг҃ꙋ  приносѧ́ще, грѣхѡ́въ и҆́щꙋще ѡ҆ставле́нїѧ. 
Сла́ва: Возносли́вый и҆ ѕло́бный, гордели́вый же  и҆ де́рзый дале́че ѿри́немъ разꙋ́мнїи фарїсе́евъ  нра́въ, лю́тый велехва́льный, ꙗ҆́кѡ да не ѡ҆бнажи́мсѧ  бж҃е́ственныѧ бл҃года́ти. 
[Р] Бг҃оро́диченъ: Же́злъ си́лы бл҃га́ѧ, всѣ̑мъ  низпослѝ на́мъ къ тебѣ̀ прибѣга́ющымъ, ѡ҆блада́ти  посредѣ̀ всѣ́хъ вра̑гъ подаю́щи, и҆ всѧ́кагѡ вре́да  и҆з̾има́ющи. (л. є҃) 
Пѣ́снь ѕ҃: 
І҆рмо́съ: Жите́йское мо́ре: 
Житїѧ̀ по́прище мыта́рь вкꙋ́пѣ и҆ фарїсе́й  теча́ста: но ѻ҆́въ оу҆́бѡ высокоꙋ́мїемъ содержи́мь,  сра́мнѣ оу҆тонꙋ̀, ѻ҆́въ же смире́нїемъ сп҃се́сѧ. 
Житїѧ̀ бѣ́дное преминꙋ́юще мы̀ тече́нїе,  подража́имъ мытаре́во оу҆́бѡ мꙋдрова́нїе ревни́тельнѡ:  бѣжи́мъ же киче́нїѧ ме́рзкагѡ фарїсе́а, и҆ жи́ви  бꙋ́демъ. 
Нра́вѡмъ поревнꙋ́имъ сп҃са і҆и҃са, и҆ є҆гѡ̀  смире́нїю, жела́юще непреста́нное ра́дости селе́нїе  полꙋчи́ти, во странѣ̀ живꙋ́щихъ водворѧ́ющесѧ. 
Показа́лъ є҆сѝ влⷣко, твои̑мъ оу҆ч҃нкѡ́мъ  высокотво́рное смире́нїе, ле́нтїемъ препоѧ́санъ по  чре́слѡмъ, но́зѣ оу҆мы́лъ є҆сѝ, и҆ семꙋ̀ ѡ҆́бразꙋ  подража́ти повелѣ́лъ є҆сѝ. 
Сла́ва: Житїѐ проидо́ста фарїсе́й  добродѣ́тельми, и҆ мыта́рь прегрѣше́ньми. но ѻ҆́въ  оу҆́бѡ ѿ го́рдости оу҆мовре́дныѧ, ѿстꙋпѝ  смире́нїѧ: ѻ҆́въ же возноша́етсѧ, смиренномꙋ́дръ  ꙗ҆́вльсѧ. 
[Г] Бг҃оро́диченъ: На́га простото́ю, нехи́тростною  же жи́знїю созда́на, престꙋпле́нїѧ ле́стїю ѡ҆дѣ́ѧ мѧ̀  вра́гъ, и҆ пло́ти дебельство́мъ: ны́нѣ же твои́мъ  хода́тайствомъ ѻ҆трокови́це, сп҃са́юсѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Фарїсе́ева оу҆бѣжи́мъ высокоглаго́ланїѧ, и҆  мытаре́вѣ наꙋчи́мсѧ высотѣ̀ глагѡ́лъ смире́нныхъ,  покаѧ́нїемъ взыва́юще: сп҃се мі́ра, ѡ҆чи́сти рабы̑ твоѧ̑. 
Вторы́й конда́къ, гла́съ г҃. Подо́бенъ: Дв҃а  дне́сь: 
Воздыха̑нїѧ принесе́мъ мыта̑рскаѧ гдⷭ҇ви, и҆ къ  немꙋ̀ пристꙋ́пимъ грѣ́шнїи ꙗ҆́кѡ влⷣцѣ: хо́щетъ бо  спасе́нїѧ всѣ́хъ человѣ́кѡвъ, ѡ҆ставле́нїе подае́тъ  всѣ̑мъ ка́ющымсѧ. на́съ бо ра́ди воплоти́сѧ, бг҃ъ сы́й  ѻ҆ц҃ꙋ̀ собезнача́льный. (л. є҃ ѡ҆б.) 
І҆́косъ: Са́ми себѐ бра́тїе всѝ смири́мъ  воздыха́ньми, рыда́ньми побїе́мъ со́вѣсть: да въ сꙋдѣ̀  тогда̀ вѣ́чномъ та́мѡ ꙗ҆ви́мсѧ вѣ́рнїи, непови́нни,  полꙋчи́вше ѡ҆ставле́нїе. та́мѡ бо є҆́сть вои́стиннꙋ  ѡ҆слабле́нїе, є҆́же ви́дѣти та́мъ ны́нѣ оу҆мо́лимъ:  та́мѡ болѣ́знь ѿбѣжѐ, печа́ль и҆ и҆з̾ глꙋбины̀  воздыха̑нїѧ, во є҆де́мѣ ди́внѣмъ, є҆гѡ́же хрⷭ҇то́съ  зижди́тель, бг҃ъ сы́й ѻ҆ц҃ꙋ̀ собезнача́льный. 
Предисло́вїе вкра́тцѣ сѷнаѯаре́й, ре́кше,  собра́нїй ѯанѳопꙋ́лана трїѡ́дныѧ сѷнаѯа́ри. 
Нїки́фора каллі́ста ѯанѳопꙋ́ла собра̑нїѧ на  знамени̑тыѧ пра́здники трїѡ́ди, є҆ди́нъ кі́йждо ѿ  ни́хъ винослѡ́вствꙋющаѧ, ка́кѡ, и҆ когда̀ сїѐ и҆з̾  нача́ла бы́сть, и҆ каковы́ѧ ра́ди вины̀ си́це ны́нѣ  и҆мѣ́ютсѧ, и҆ ѿ ст҃ы́хъ и҆ бг҃оно́сныхъ ѻ҆тє́цъ  оу҆чини́шасѧ съ нѣ́которыми вѣ́дѣньми ча́стными,  начина̑ющаѧсѧ ѿ мытарѧ̀ и҆ фарїсе́а, и҆ конча̑щаѧсѧ  да́же до всѣ́хъ ст҃ы́хъ. 
До́лженствꙋетъ оу҆́бѡ мѣ́сѧчный сѷнаѯа́рїй,  на седмо́й пѣ́сни пре́жде ꙗ҆́кѡ ѻ҆бы́чай чита́тисѧ,  пото́мъ же настоѧ́щїй. 
Рече́ши оу҆́бѡ по ѻ҆́ныхъ чте́нїихъ си́це: 
Стїхѝ на трїѡ́ди: 
Зижди́телю го́рнихъ и҆ до́льнихъ, 
Трист҃ꙋ́ю оу҆́бѡ пѣ́снь ѿ а҆́гг҃лѡвъ: 
Трипѣ́снецъ же и҆ ѿ человѣ́кѡвъ прїимѝ. 
На мытарѧ̀ и҆ фарїсе́а: 
Фарїсе́йски кто̀ живе́тъ, це́ркви дале́че  быва́етъ: 
Хрⷭ҇то́съ бо внꙋ́трь, ѽ смире́ннїи, прїе́млемый. 
Въ настоѧ́щїй же де́нь, съ бг҃омъ и҆ трїѡ́дь  начина́емъ: ю҆́же оу҆́бѡ мно́зи ѿ ст҃ы́хъ и҆  бг҃оно́сныхъ красотодѣ́тєль на́шихъ ѻ҆тє́цъ, до́брѣ  и҆ ꙗ҆́кѡ досто́ѧше, ѿ ст҃а́гѡ дви́жими дх҃а, сложи́вше  пѣсносодѣ́лаша. Пе́рвый же всѣ́хъ сїѐ оу҆мы́сли,  трѝ глаго́лю пѣ̑сни, во ѡ҆́бразъ мню̀ ст҃ы́ѧ и҆  живонача́льныѧ трⷪ҇цы, вели́кїй творе́цъ косма̀, въ  вели́кой и҆ ст҃о́й стрⷭ҇те́й гдⷭ҇а и҆ бг҃а и҆ (л. ѕ҃)  сп҃са на́шегѡ і҆и҃са хрⷭ҇та̀ седми́цѣ, по и҆менова́нїю  вкра́тцѣ, коегѡ́ждо днѐ краегране́сьми оу҆мы́сливъ  пѣ̑сни. Ѿ негѡ́же и҆ про́чїи ѿ ѻ҆тє́цъ, па́че же  и҆ны́хъ, ѳео́дѡръ и҆ і҆ѡ́сифъ стꙋді́тє, по ре́вности  ѻ҆́нагѡ, и҆ про́чымъ ꙾недѣ́лѧмъ꙾седми́цамъ ст҃ы́ѧ и҆  вели́кїѧ четыредесѧ́тницы счини́вше, тѣ́хъ ѻ҆би́тели  стꙋді́йстѣй пе́рвѣе преда́ша. наипа́че пѣ̑сни  оу҆чини́вше, и҆ оу҆ста́вивше, и҆ дрꙋга̑ѧ кни́зѣ,  ѿѻнꙋ́дꙋже и҆ когда̀, ѿ ѻ҆тє́цъ собра́вше и҆  сниска́вше. И҆ поне́же оу҆́бѡ пе́рвый дне́й недѣ́лѧ  заключа́етъ ꙗ҆́кѡ воскре́сна, пе́рваѧ сꙋ́щи, и҆  ѻ҆сма́ѧ, и҆ коне́чнаѧ, и҆зрѧ́днѡ содѣ́лающе второ́мꙋ  дню̀, ре́кше, понедѣ́льникꙋ, пе́рвꙋю оу҆ста́виша  пѣ́снь. А҆́бїе же тре́тїемꙋ дню̀, ре́кше, вто́рникꙋ,  пѣ́снь вторꙋ́ю. Четве́ртомꙋ, ре́кше, средѣ̀ тре́тїю.  Пѧ́томꙋ четве́ртꙋю, є҆́же є҆́сть, четверткꙋ̀. И҆  шесто́мꙋ дню̀, ре́кше, пѧткꙋ̀, пѧ́тꙋю пѣ́снь. Шестꙋ́ю же  сꙋббѡ́тѣ, ꙗ҆́вѣ оу҆́бѡ и҆ седмꙋ́ю, и҆ про́чыѧ двѣ̀,  ѻ҆смꙋ́ю и҆ девѧ́тꙋю, ꙗ҆̀же ѻ҆́бщнѡ всѝ дни̑ ꙗ҆́кѡ  и҆́стиннѣйшѧ и҆́мꙋтъ. Ꙗ҆́коже оу҆́бѡ бж҃е́ственный  косма̀, въ вели́цѣй сꙋббѡ́тѣ положѝ четверопѣ́снецъ,  та́мѡ сотвори́въ: а҆́ще и҆ по́слѣжде премꙋ́дрѣйшїй цр҃ь  ле́въ, повелѣ́въ въ соверше́нїе канѡ́нъ є҆пⷭ҇копомъ  и҆дрꙋ́нскимъ, мона́ха ма́рка, содѣ́ла. Потре́бовательнѣ  же, трїѡ́дь и҆менꙋ́етсѧ, ни бо при́снѡ трипѣ́снецъ  и҆́мать: и҆́бо всесовершє́нна пра̑вила предлага́етъ. но  мню̀ ѿ мно́жайшагѡ и҆менова́нїе прїѧ́ти: и҆лѝ є҆́же  вели́кїѧ ра́ди седми́цы, ꙗ҆́коже рече́но бы́сть пре́жде  бы́вша. Мы́сль оу҆́бѡ ст҃ы̑мъ на́шымъ ѻ҆тцє́мъ,  кни́гою трїѡ́дїю все́ю, вкра́тцѣ всѐ є҆ли́ко ѡ҆ на́съ  бж҃їѧ бл҃годѣѧ̑нїѧ и҆знача́ла воспомѧнꙋ́ти, и҆ на  воспомина́нїе всѣ̑мъ и҆зложи́ти: ка́кѡ ѿ негѡ̀  созда́ни бы́хомъ, и҆ ѿ пи́щи ра́йскїѧ и҆згна́хомсѧ, и҆  да́ннꙋю на́мъ ко ѡ҆бꙋче́нїю за́повѣдь ѿве́ргше, и҆  ѿве́ржени бы́хомъ за́вистїю первоѕло́бника ѕмі́ѧ и҆  врага̀, низложе́ннагѡ за го́рдость. И҆ ка́кѡ пребыва́хомъ  ѿве́ржени ѿ бл҃ги́хъ, и҆ ѿ дїа́вола води́ми. Ка́кѡ  же сн҃ъ и҆ сло́во бж҃їе млⷭ҇рдїемъ свои́мъ пострада́въ,  преклони́въ нб҃са̀ сни́де, и҆ въ дв҃ꙋ всели́сѧ, и҆ на́съ  ра́ди бы́сть (л. ѕ҃ ѡ҆б.) чл҃вѣ́къ, и҆ по немꙋ̀  жи́тельствомъ на нб҃са̀ восхожде́нїе показа̀, ре́кше,  смире́нїемъ предводи́тельнѡ и҆ посто́мъ и҆ ѿверже́нїемъ  ѕлы́хъ, и҆ про́чими є҆гѡ̀ дѣѧ́нїи. Ка́кѡ же пострада̀  и҆ воскр҃се, и҆ на нб҃са̀ взы́де па́ки, и҆ дх҃а ст҃а́го  низпосла̀ ст҃ы̑мъ свои̑мъ оу҆ч҃нкѡ́мъ, и҆ а҆пⷭ҇лѡмъ, и҆  ка́кѡ сн҃ъ бж҃їй, и҆ бг҃ъ соверше́нный, ѿ си́хъ всѣ́хъ  проповѣ́дасѧ. Что́ же па́ки бж҃е́ственнїи а҆пⷭ҇ли,  бл҃года́тїю прест҃а́гѡ дх҃а содѣ́йствоваша, ꙗ҆́кѡ ѿ  конє́цъ ст҃ы́хъ всѣ́хъ вкꙋ́пѣ собра́ша про́повѣдїю,  наполнѧ́юще вы́шнїй мі́ръ: є҆́же и҆ мы́сль бѧ́ше  и҆знача́ла созда́вшемꙋ. Но въ си́хъ оу҆́бѡ трїѡ́ди  мы́сль, настоѧ́щыѧ трѝ пра́здники, мытарѧ̀ и҆ фарїсе́а,  и҆ блꙋ́днагѡ, и҆ втора́гѡ прише́ствїѧ, ꙗ҆́коже нѣ́кое  пред̾ѡбꙋче́нїе и҆ поꙋще́нїе ст҃ы́ми ѻ҆тцы̀  оу҆мы́слисѧ. Ꙗ҆́коже пред̾ꙋстро́итисѧ, и҆ готѡ́вымъ  на́мъ бы́ти къ дх҃ѡ́внымъ подвигѡ́мъ постѡ́въ, ѿ  ѻ҆бы́чаѧ скве́рное навыкнове́нїе ѡ҆ста́вльшымъ. И҆  пе́рвѣе оу҆́бѡ всѣ́хъ мытаре́вꙋ и҆ фарїсе́евꙋ на́мъ  при́тчꙋ предлага́ютъ, и҆ предвозгла́сною седми́цею  и҆менꙋ́ютъ. Ꙗ҆́коже бо къ тѣлє́снымъ бра́немъ  ѿходи́ти хотѧ́щїи, ѿ воевѡ́дъ бра́ни вре́мѧ  преднавыка́ютъ, ꙗ҆́кѡ да ѻ҆рꙋ̑жїѧ ѡ҆чи́стивше и҆  оу҆гла́дивше, и҆ дрꙋга̑ѧ всѧ̑ до́брѣ оу҆стро́ивше, и҆  всѧ́ко претыка́нїе ѿ среды̀ сотво́рше, къ подвигѡ́мъ  оу҆се́рднѡ воспрѧ́таютсѧ, и҆ є҆́же къ потре́бѣ  снабдѧ́тъ. Мно́гажды же и҆ пре́жде сраже́нїѧ, и҆  словеса̀, и҆ пѡ́вѣсти, и҆ при̑тчи себѣ̀ прино́сѧтъ, и҆  на ре́вность и҆з̾ѡщрѧ́юще ѻ҆́нѣхъ дꙋ́шы: лѣ́ность же,  и҆ боѧ́знь, и҆ оу҆ны́нїе, и҆ дрꙋго́е а҆́ще что̀ бѣ́дно,  ѿгонѧ́ще. Та́кѡ и҆ бж҃е́ственнїи ѻ҆тцы̀ предтрꙋ́бѧтъ  поще́нїѧ послѣ́дꙋющее на де́мѡны ѡ҆полче́нїе, ꙗ҆́кѡ бы  дꙋша́мъ на́шымъ нѣ́кꙋю предвзѧ́тꙋю стра́сть, и҆ ꙗ҆́дъ  до́лгимъ содѣ́ланный вре́менемъ ѡ҆чи́стити: є҆ще́ же и҆  є҆́же не и҆мꙋ́ще ѿ бл҃ги́хъ, потща́вшесѧ стѧ́жимъ, и҆  ꙗ҆́кѡ подо́бнѡ воѡрꙋжи́вшесѧ, та́кѡ гото́ви къ поста̀  подвигѡ́мъ да по́йдемъ. Поне́же оу҆́бѡ пе́рвое ѻ҆рꙋ́жїе  къ добродѣ́тели покаѧ́нїе, и҆ смире́нїе: и҆ па́ки  преткнове́нїе къ велича́йшемꙋ смире́нїю, го́рдость и҆  выше́нїе: (л. з҃) настоѧ́щꙋю ѿ бж҃е́ственнагѡ є҆ѵⷢ҇лїа  достовѣ́рнꙋю при́тчꙋ пе́рвꙋю всѣ́хъ и҆злага́ютъ.  фарїсе́емъ оу҆́бѡ го́рдости и҆ дме́нїѧ ѿложи́ти на́мъ  стра́сть поꙋща́юще: мытаре́мъ же па́ки сопроти́вное  стра́сти сеѧ̀, смире́нїе и҆ покаѧ́нїе проти́вꙋ  сотвори́ти. Поне́же бо пе́рваѧ и҆ го́ршаѧ стра́сть  горды́нѧ и҆ дме́нїе ꙗ҆́кѡ тѣ́ми съ нб҃сѐ паде́нїе  дїа́волꙋ бы́сть є҆́же пре́жде оу҆́бѡ денни́цѣ, си́хъ  же ра́ди тьмѣ̀ бы́вшꙋ, и҆ глаго́лемꙋ. Но и҆  родонача́льникꙋ а҆да́мꙋ си́хъ ра́ди ѿ пи́щи и҆згна́нїе.  Поꙋща́ютъ си́ми, ѡ҆́бразомъ не́кимъ ст҃і́и ѡ҆ свои́хъ  и҆справле́нїихъ никомꙋ́же вы́ситисѧ, и҆ на бли́жнѧго  востаѧ́ти, но при́снѡ смире́ннꙋ бы́ти: гдⷭ҇ь бо гѡ́рдымъ  сопротивлѧ́етсѧ, смирє́ннымъ же дае́тъ бл҃года́ть:  лꙋ́чше бо є҆́сть согрѣша́ющемꙋ ѡ҆браща́тисѧ, не́жели  и҆справлѧ́ющемꙋсѧ вы́ситисѧ. Глаго́лю бо, речѐ, ва́мъ:  ꙗ҆́кѡ сни́де мыта́рь ѡ҆правда́нъ па́че, не́жели  фарїсе́й. Ѡ҆б̾ѧвлѧ́етъ оу҆́бѡ при́тча, ниеди́номꙋже  вы́ситисѧ, а҆́ще и҆ бл҃га̑ѧ дѣ́ѧй є҆́сть: но при́снѡ  смирѧ́тисѧ, и҆ моли́тисѧ ѿ дꙋшѝ бг҃ꙋ, а҆́ще и҆ въ  послѣ̑днѧѧ ѕла̑ѧ впаде́тъ, ꙗ҆́кѡ не дале́че сп҃се́нїѧ  є҆́сть. мыта́рь оу҆́бѡ є҆́сть, и҆́же да̑ни ѿ кнѧзе́й  є҆́млѧй, и҆ за кра́йнюю непра́вдꙋ кꙋпꙋ́ѧй и҆  прїѡбрѣта́ѧй ѿсю́дꙋ. фарїсе́й же ꙗ҆́коже ѿсѣ́ченъ  кто̀ не́гли, и҆ про́чихъ преимѣ́ѧй ра́зꙋмомъ. Саддꙋке́й  же ѿ саддѡ́їка нѣ́коегѡ, є҆́же є҆́сть пра́веденъ:  седе́къ бо пра́вда. Три́ же бѧ́хꙋ оу҆ є҆врє́й  є҆́рєси: є҆ссе́и, фарїсе́и и҆ саддꙋке́и, и҆̀же нижѐ  воскрⷭ҇е́нїю, нижѐ а҆́гг҃лꙋ, нижѐ дх҃ꙋ бы́ти  прїе́млѧхꙋ. Ст҃ы́хъ всѣ́хъ пѣснодѣ́лателей твои́хъ  моли́твами, хрⷭ҇тѐ бж҃е на́шъ, поми́лꙋй на́съ, а҆ми́нь. 
Пѣ́снь з҃: 
І҆рмо́съ: Росода́тельнꙋ оу҆́бѡ пе́щь: 
Ѡ҆правда́нїѧ дѣ́лы возвыша́емый, сѣтьмѝ  тщесла́вїѧ лю́тѣ превознесе́сѧ фарїсе́й, безмѣ́рнѡ  хвалѧ́сѧ: мыта́рь же ле́гкимъ крило́мъ смире́нїѧ  возне́ссѧ, бг҃ꙋ прибли́жисѧ. 
Смире́нїѧ а҆́ки лѣ́ствицею оу҆потреби́всѧ  ѡ҆́бразомъ мыта́рь, къ нбⷭ҇нѣй высотѣ̀ возвы́сисѧ:  горды́нею же (л. з҃ ѡ҆б.) гнило́ю и҆ безꙋ́мїемъ  ѻ҆каѧ́нный возне́ссѧ фарїсе́й, сни́де до а҆́да  преиспо́днѧгѡ. 
Пра́ведныхъ ловѧ̀ оу҆́бѡ лꙋка́вый, ѡ҆бразмѝ  тщесла́вїѧ кра́детъ: грѣ́шныхъ же сѣтьмѝ ѿча́ѧнїѧ  свѧзꙋ́етъ. но оу҆́бѡ ѿ ѻ҆бои́хъ ѕѡ́лъ мытарѧ̀  ревни́телїе, и҆зба́витисѧ потщи́мсѧ. 
Мл҃твою бг҃ꙋ на́шемꙋ припаде́мъ, слеза́ми и҆  те́плыми воздыха́нїи, подража́юще мытаре́во  высокотво́рное смире́нїе, пою́ще вѣ́рнїи: бл҃гослове́нъ  є҆сѝ бж҃е ѻ҆тє́цъ на́шихъ. 
Сла́ва: Наказꙋ́ѧй оу҆ч҃нкѝ предглаго́лалъ є҆сѝ  влⷣко, не мꙋ́дрствовати высѡ́каѧ, совводи́тисѧ же  смирє́ннымъ оу҆чѧ̀ сп҃се. тѣ́мже зове́мъ тебѣ̀  вѣ́рнїи: бл҃гослове́нъ є҆сѝ бж҃е ѻ҆тє́цъ на́шихъ. 
[І] И҆ ны́нѣ, бг҃оро́диченъ: І҆а́кѡвлю тѧ̀  добро́тꙋ, и҆ бж҃е́ственнꙋю лѣ́ствицꙋ, ѿ до́лꙋ ю҆́же  ви́дѣ пе́рвѣе, просте́ртꙋю къ высотѣ̀, вѣ́мы чⷭ҇таѧ,  низводѧ́щꙋю свы́ше бг҃а воплоще́нна, и҆ земны̑ѧ па́ки  возводѧ́щꙋю. 
Пѣ́снь и҃: 
І҆рмо́съ: И҆з̾ пла́мене преподѡ́бнымъ: 
Смиренномꙋ́дреннымъ нра́вомъ млⷭ҇тива гдⷭ҇а  мыта́рь воздохнꙋ́въ ѡ҆брѣ́те, и҆ сп҃се́нъ бы́сть:  ѡ҆́бразомъ же лю́тымъ ѧ҆зы́ка велерѣ́чивагѡ, пра́вды  ѿпадѐ фарїсе́й. 
Фарїсе́ева киче́нїѧ произволе́нїѧ, и҆ и҆менова́нїѧ  чистоты̀, бѣжи́мъ вѣ́рнїи: ревнꙋ́юще мытаре́вꙋ до́брѣ  поми́лованномꙋ смире́нїю и҆ нра́вꙋ. 
Гла́сы мытаре́вы вѣ́рнїи вѣща́имъ въ цр҃кви  ст҃ѣ́й: бж҃е ѡ҆чи́сти, да съ ни́мъ оу҆лꙋчи́мъ  проще́нїе, па́гꙋбы велехва́льнагѡ и҆зба́вльшесѧ фарїсе́а. 
Воздыха́нїю мытаре́вꙋ всѝ поревнꙋ́имъ, и҆ бг҃ꙋ  бесѣ́дꙋюще, те́плыми слеза́ми возопїи́мъ є҆мꙋ̀:  чл҃вѣколю́бче, согрѣши́хомъ, бл҃гоꙋтро́бне ще́дрый,  ѡ҆чи́сти и҆ сп҃сѝ. (л. и҃) 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Стена́нїемъ мытаре́вымъ бг҃ъ преклони́сѧ,  ѡ҆правди́въ же сего̀, всѣ́мъ показа̀ преклонѧ́тисѧ  при́снѡ, воздыха́ньми же и҆ слеза́ми, прегрѣше́нїй  просѧ́ще разрѣше́нїе. 
[А] И҆ ны́нѣ, бг҃оро́диченъ: Не вѣ́мъ па́че  тебѐ и҆но́гѡ застꙋпле́нїѧ, тѧ̀ предлага́ю мл҃твенницꙋ,  чⷭ҇таѧ всенепоро́чнаѧ. тѧ̀ ко и҆з̾ тебѐ рожде́нномꙋ  хода́таицꙋ дви́жꙋ: всѣ́хъ ѡ҆скорблѧ́ющихъ мѧ̀ свобо́дна  покажѝ. 
Пѣ́снь ѳ҃: 
І҆рмо́съ: Бг҃а человѣ́кѡмъ: 
Пꙋ́ть возноше́нїѧ смире́нїе, ѿ хрⷭ҇та̀ взе́мше  спасе́нїѧ ѡ҆́бразъ, мытаре́вꙋ ѻ҆бы́чаю поревнꙋ́имъ,  киче́нїе возноше́нїѧ дале́че ѿмета́юще, нра́вомъ же  смиренномꙋ́дрїѧ бг҃а оу҆молѧ́юще. 
Дꙋше́внꙋю горды́ню ѿве́ржимъ, нра́въ пра́вый  смиренномꙋ́дрїѧ стѧ́жимъ, себѐ ѡ҆правда́ти не тщи́мсѧ,  тщесла́вїѧ киче́нїе возненави́димъ, и҆ съ мытаре́мъ бг҃а  оу҆мо́лимъ. 
Мл҃твы содѣ́телю ми́лости принесе́мъ мыта̑рскїѧ,  фарїсе́йскихъ ѿвраща́ющесѧ неблагода́рныхъ мл҃твъ, и҆  велехва́льныхъ гласѡ́въ, и҆̀же на бли́жнѧго сꙋ́дъ  возво́дѧтъ, да бг҃а млⷭ҇тива и҆ свѣ́тъ привлече́мъ. 
Мно́гимъ прегрѣше́нїй собра́нїемъ ѡ҆тѧгче́нъ,  и҆з̾ѻби́лїемъ ѕло́бы мытарѧ̀ преидо́хъ, и҆ фарїсе́ево  велехва́льное киче́нїе притѧжа́хъ, ѿвсю́дꙋ пꙋ́стъ  всѣ́хъ бы́въ бл҃ги́хъ: гдⷭ҇и, пощади́ мѧ. 
Твоегѡ̀ сподо́би бл҃же́нства, тебѐ ра́ди дꙋ́хомъ  ни́щихъ сꙋ́щихъ: оу҆че́нїемъ бо твоегѡ̀ повелѣ́нїѧ,  дꙋ́хъ сокрꙋше́нный тебѣ̀ прино́симъ, сп҃се прїе́мъ,  сп҃сѝ тебѣ̀ слꙋжа́щыѧ. 
Сла́ва: Бг҃ꙋ мыта́рь нѣ́когда помоли́выйсѧ, въ  цр҃ковь вѣ́рнѣ вше́дъ, ѡ҆правда́сѧ: воздыха́ньми бо и҆  слеза́ми (л. и҃ ѡ҆б.) прише́дъ, сокрꙋше́нїемъ же се́рдца:  всѐ ѿложѝ грѣхѡ́въ бре́мѧ ѡ҆чище́ньми. 
И҆ ны́нѣ, бг҃оро́диченъ: Пѣ́ти, сла́вити, и҆  бл҃жи́ти тѧ̀ дава́й на́мъ, досто́йнѡ чтꙋ́щымъ тѧ̀  пречⷭ҇таѧ, и҆ ржⷭ҇тво̀ твоѐ велича́ющымъ, є҆ди́на  бл҃гослове́ннаѧ: ты́ бо є҆сѝ похвала̀ хрⷭ҇тїа́нѡмъ, и҆  къ бг҃ꙋ мл҃твенница бл҃гопрїѧ́тнаѧ. 
Є҆ѯапостїла́рїй воскрⷭ҇ный. Та́же трїѡ́ди. 
Подо́бенъ: Со оу҆ч҃нкѝ взы́демъ: 
Сла́ва: Высокорѣ́чїѧ оу҆бѣжи́мъ фарїсе́ева  ѕлѣ́йшагѡ, смире́нїю же навы́кнемъ мытаре́вꙋ  и҆зрѧ́днѣйшемꙋ, да вознесе́мсѧ вопїю́ще къ бг҃ꙋ со  ѻ҆́нѣмъ: ѡ҆чи́сти рабы̑ твоѧ̑, роди́выйсѧ ѿ дв҃ы  хрⷭ҇тѐ сп҃се во́лею, и҆ крⷭ҇тъ претерпѣ́вый,  совоздви́гнꙋвый мі́ръ твои́мъ бж҃е́ственнымъ  могꙋ́тствомъ. 
И҆ ны́нѣ, бг҃оро́диченъ, подо́бенъ: Творе́цъ  созда́нїѧ, и҆ бг҃ъ всѣ́хъ, пло́ть человѣ́ческꙋю прїѧ́тъ  и҆з̾ непоро́чныѧ оу҆тро́бы твоеѧ̀, всепѣ́таѧ бцⷣе: и҆  тлѣ́нное моѐ є҆стество̀ всѐ ѡ҆бновѝ, па́ки ꙗ҆́коже  пре́жде ржⷭ҇тва̀ ѡ҆ста́вль по ржⷭ҇твѣ̀. ѿѻнꙋ́дꙋже тѧ̀  вѣ́рою всѝ восхвалѧ́юще зове́мъ: ра́дꙋйсѧ мі́рꙋ сла́во. 
На хвали́техъ стїхи̑ры воскрⷭ҇ны ѻ҆смогла́сника,  д҃. 
И҆ трїѡ́ди самогла́сны д҃: Не помо́лимсѧ  фарїсе́йски бра́тїе: Фарїсе́й тщесла́вїемъ: Пи́саны  на вече́рни. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
Гла́съ г҃: Мытарѧ̀ и҆ фарїсе́а разли́чїе  разꙋмѣ́вши дꙋшѐ моѧ̀, ѻ҆́нагѡ оу҆́бѡ возненави́ждь  горды́нный гла́съ: ѻ҆́вагѡ же ревнꙋ́й бл҃гоꙋмиле́нной  мл҃твѣ, и҆ возопі́й: бж҃е, ѡ҆чи́сти мѧ̀ грѣ́шнаго, и҆  поми́лꙋй мѧ̀. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ, повѣ́мъ всѧ̑ чꙋдеса̀ твоѧ̑. (л. ѳ҃) 
Фарїсе́а велехва́льный гла́съ, вѣ́рнїи  возненави́дѣвше, мытаре́вой же бл҃гоꙋмиле́нной мл҃твѣ  поревнова́вше, не высѡ́каѧ мꙋ́дрствꙋемъ, но себѐ  смирѧ́юще со оу҆миле́нїемъ воззове́мъ: бж҃е, ѡ҆чи́сти  грѣхѝ на́шѧ. 
Сла́ва, гла́съ и҃: Ѿ дѣ́лъ похвале́ньми,  фарїсе́а ѡ҆правда́юща себѐ ѡ҆сꙋди́лъ є҆сѝ гдⷭ҇и, и҆  мытарѧ̀ смири́вшасѧ, и҆ воздыха́ньми ѡ҆чище́нїѧ просѧ́ща  ѡ҆правда́лъ є҆сѝ: не внима́еши бо велемꙋ́дреннымъ  помыслѡ́мъ, и҆ сокрꙋшє́ннаѧ сердца̀ не оу҆ничижа́еши.  тѣ́мже и҆ мы̀ тебѣ̀ припа́даемъ во смире́нїи,  пострада́вшемꙋ на́съ ра́ди: пода́ждь ѡ҆ставле́нїе и҆  ве́лїю млⷭ҇ть. 
И҆ ны́нѣ: Пребл҃гослове́нна є҆сѝ бцⷣе дв҃о:  Славосло́вїе вели́кое и҆ ѿпꙋ́стъ. И҆ ѻ҆бы́чнѡ лїті́а  въ притво́рѣ, въ не́йже пое́мъ: Сла́ва, и҆ ны́нѣ:  Стїхи́рꙋ оу҆́треннюю є҆ѵⷢ҇льскꙋю. И҆ ча́съ пе́рвый. 
[зрѝ] Подоба́етъ вѣ́дати, ꙗ҆́кѡ стїхи̑ры всѧ̑  а҃і оу҆́трєннїѧ є҆ѵⷢ҇льскїѧ, ѿ сеѧ̀ настоѧ́щїѧ  недѣ́ли, и҆ да́же до всѣ́хъ ст҃ы́хъ, на лїті́ахъ  оу҆́треннихъ пою́тсѧ въ притво́рѣ, на Сла́ва, и҆  ны́нѣ. Вѣ́стно же бꙋ́ди, ꙗ҆́кѡ ѿ сеѧ̀ недѣ́ли  начина́емъ честѝ въ притво́рѣ, по ѿпꙋ́стѣ лїті́и,  ѡ҆глашє́нїѧ ст҃а́гѡ ѻ҆тца̀ на́шегѡ ѳео́дѡра стꙋді́та.  И҆ а҆́ще та́мо є҆́сть и҆гꙋ́менъ, чтꙋ́тсѧ ѿ негѡ̀:  а҆́ще же нѝ, то ѿ є҆кклисїа́рха, стоѧ́щымъ, и҆ со  внима́нїемъ послꙋ́шающымъ бра́тїѧмъ. По сконча́нїи же  чте́нїѧ глаго́лемъ тропа́рь прпⷣбномꙋ ѳео́дѡрꙋ, гла́съ  и҃: Правосла́вїѧ наста́вниче: без̾ бг҃оро́дична. И҆  соверше́нный ѿпꙋ́стъ. На лїтꙋргі́и блажє́нны  ѻ҆смогла́сника: и҆ ѿ канѡ́на пѣ́снь ѕ҃. Прокі́менъ  прилꙋчи́вшагосѧ гла́са. А҆пⷭ҇лъ къ тїмоѳе́ю, зача́ло  сч҃ѕ. А҆ллилꙋ́їа. Є҆ѵⷢ҇лїе ѿ лꙋкѝ, зача́ло п҃ѳ.  Прича́стенъ: Хвали́те гдⷭ҇а съ нб҃съ: 
[зрѝ] Подоба́етъ вѣ́дати, ꙗ҆́кѡ въ се́й седми́цѣ  и҆номꙋ́дрствꙋющїе соде́ржатъ по́стъ, глаго́лемый  а҆рцивꙋ́рїевъ. Мы́ же, [мона́си] на кі́йждо де́нь [се́  же, и҆ въ сре́дꙋ и҆ пѧто́къ:] вкꙋша́емъ сы́ръ и҆ ꙗ҆́ица,  [въ ѳ҃ ча́съ.] мїрѧ́не же ꙗ҆дѧ́тъ мѧ́со, развраща́юще  (л. ѳ҃ ѡ҆б.) ѻ҆́нѣхъ велѣ́нїе толи́кїѧ є҆́реси.  А҆́ще слꙋчи́тсѧ пра́здникъ срѣ́тенїѧ гдⷭ҇нѧ въ сꙋббѡ́тꙋ  мѧсопꙋ́стнꙋю, слꙋ́жба оу҆ме́ршихъ пое́тсѧ въ гробни́цѣ  всѧ̀, ве́черъ и҆ оу҆́трѡ: а҆́ще ли нѣ́сть гробни́цы,  то̀ пое́тсѧ въ сїю̀ сꙋббѡ́тꙋ пред̾ недѣ́лею ѡ҆  блꙋ́днѣмъ: а҆ та́мѡ въ сꙋббѡ́тꙋ мѧсопꙋ́стнꙋю, то́чїю  пра́здникꙋ є҆ди́номꙋ пое́тсѧ. 


(л. ѳ҃ ѡ҆б.) 
Недѣ́лѧ, въ ню́же чте́тсѧ сщ҃е́нное и҆ ст҃о́е  є҆ѵⷢ҇лїе, при́тчи блꙋ́днагѡ сы́на. 
Въ сꙋббѡ́тꙋ Ве́чера на бдѣ́нїи, по ѻ҆бы́чномъ  стїхосло́вїи, на Гдⷭ҇и воззва́хъ, поста́вимъ стїхѡ́въ  і҃, и҆ пое́мъ стїхи̑ры ѻ҆смогла́сника воскрⷭ҇ны г҃, и҆  а҆натѡ́лїевы г҃, и҆ трїѡ́ди д҃, повторѧ́юще сїѧ̑. Гла́съ  а҃. 
Въ безгрѣ́шнꙋю странꙋ̀ и҆ живо́тнꙋю ввѣ́рихсѧ,  посѣ́ѧвъ грѣ́хъ, серпо́мъ пожа́въ кла́сы лѣ́ности, и҆  рꙋкоѧ́тїемъ свѧза́въ дѣѧ́нїй мои́хъ снопы̀, ꙗ҆̀же и҆  постла́хъ не на гꙋмнѣ̀ покаѧ́нїѧ: но молю́ тѧ  превѣ́чнаго дѣ́лателѧ на́шего бг҃а, вѣ́тромъ твоегѡ̀  любобл҃гоꙋтро́бїѧ развѣ́й пле́вꙋ дѣ́лъ мои́хъ, и҆  пшени́цꙋ да́ждь дꙋшѝ мое́й ѡ҆ставле́нїе, въ нбⷭ҇нꙋю  твою̀ затворѧ́ѧ мѧ̀ жи́тницꙋ, и҆ сп҃си́ мѧ. 
Позна́имъ бра́тїе, та́инства си́лꙋ, ѿ грѣха́ бо  ко ѻ҆ч҃ескомꙋ до́мꙋ восте́кшаго блꙋ́днаго сы́на  пребл҃гі́й ѻ҆ц҃ъ пред̾ꙋстрѣ́тъ лобза́етъ, и҆ па́ки  своеѧ̀ сла́вы позна́нїе да́рꙋетъ: и҆ та́инственное  вы́шнимъ соверша́етъ весе́лїе, закала́ѧ тельца̀  оу҆пита́ннаго, да мы̀ досто́йнѡ сожи́тельствꙋемъ,  закла́вшемꙋ же чл҃вѣколю́бномꙋ ѻ҆ц҃ꙋ̀ и҆ сла́вномꙋ  заколе́нїю, сп҃сꙋ дꙋ́шъ на́шихъ. 
Сла́ва, гла́съ в҃: ѽ коли́кихъ бла̑гъ ѻ҆каѧ́нный  себѐ лиши́хъ! ѽ какова̀ ца́рствїѧ ѿпадо́хъ стра́стный  а҆́зъ! (л. і҃) бога́тство и҆знꙋри́въ, є҆́же прїѧ́хъ  за́повѣдь престꙋпи́хъ. оу҆вы̀ мнѣ̀, стра́стнаѧ дꙋшѐ!  ѻ҆гню̀ вѣ́чномꙋ про́чее ѡ҆сꙋ́дишисѧ. тѣ́мже пре́жде  конца̀ возопі́й хрⷭ҇тꙋ̀ бг҃ꙋ ꙗ҆́кѡ блꙋ́днаго прїими́ мѧ  сы́на, бж҃е, и҆ поми́лꙋй мѧ̀. 
И҆ ны́нѣ: бг҃оро́диченъ а҃-й, гла́са. 
Вхо́дъ. Свѣ́те ти́хїй: Прокі́менъ: Гдⷭ҇ь  воцр҃и́сѧ: 
На лїті́и по ѻ҆бы́чаю стїхи́ра хра́ма. 
Сла́ва, гла́съ д҃: Ꙗ҆́кѡ блꙋ́дный сы́нъ прїидо́хъ  и҆ а҆́зъ ще́дре, житїѐ всѐ и҆жди́вый во ѿше́ствїи.  расточи́хъ бога́тство, є҆́же да́лъ є҆сѝ мнѣ̀ ѻ҆́ч҃е:  прїими́ мѧ ка́ющасѧ бж҃е, и҆ поми́лꙋй мѧ̀. 
И҆ ны́нѣ: бг҃оро́диченъ тогѡ́жде гла́са. 
На стїхо́внѣ ѻ҆смогла́сника, по а҆лфави́тꙋ. 
Сла́ва, самогла́сенъ, гла́съ ѕ҃: 
Ѻ҆ч҃ескагѡ да́ра расточи́въ бога́тство, съ  безслове́сными скоты̀ пасо́хсѧ ѻ҆каѧ́нный, и҆ тѣ́хъ  жела́ѧ пи́щи, гла́домъ та́ѧхъ не насыща́ѧсѧ, но  возврати́всѧ къ бл҃гоꙋтро́бномꙋ ѻ҆ц҃ꙋ̀, взыва́ю со  слеза́ми: прїими́ мѧ ꙗ҆́кѡ нае́мника припа́дающа  чл҃вѣколю́бїю твоемꙋ̀ и҆ сп҃си́ мѧ. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: Ѿпꙋсти́тельный: Бцⷣе дв҃о: три́жды. И҆  про́чее послѣ́дованїе бдѣ́нїѧ, ꙗ҆́кѡ ѻ҆бы́чно. 
На оу҆́трени, 
на Бг҃ъ Гдⷭ҇ь, тропа́рь ѻ҆смогла́сника  воскрⷭ҇нъ, и҆ бг҃оро́диченъ, ѻ҆бы́чное стїхосло́вїе, и҆  полѷеле́й. 
Ѻ҆бы̑чныѧ два̀ ѱалма̑: припѣва́емъ же къ си̑мъ  и҆ тре́тїй ѱало́мъ: На рѣка́хъ вавѷлѡ́нскихъ: со  а҆ллилꙋ́їею кра́сною. 
Степє́нны, и҆ прокі́менъ гла́са. Всѧ́кое  дыха́нїе: Є҆ѵⷢ҇лїе оу҆́треннее. Та́же, сла́ва, гла́съ  и҃: Покаѧ́нїѧ ѿве́рзи мѝ двє́ри: И҆ ны́нѣ, (л.  і҃ ѡ҆б.) бг҃оро́диченъ. Подо́бенъ: На спасе́нїѧ  стєзѝ: Та́же гла́съ ѕ҃: Поми́лꙋй мѧ̀ бж҃е:  Мно́жєства содѣ́ѧнныхъ мно́ю лю́тыхъ: 
Канѡ́нъ воскре́сенъ, со і҆рмосо́мъ на д҃, и҆  крⷭ҇товоскре́сный на два̀, и҆ бцⷣы на два̀, и҆ трїѡ́ди  на ѕ҃. Мине́и же послѣ́дованїе пое́мъ на повече́рїи, въ  пѧто́къ ве́чера. 
Канѡ́нъ, творе́нїе господи́на і҆ѡ́сифа. Гла́съ в҃: 
Пѣ́снь а҃:  
І҆рмо́съ: Мѡѷсе́йскꙋю пѣ́снь: 
І҆и҃се бж҃е, ка́ющасѧ прїимѝ ны́нѣ и҆ менѐ,  ꙗ҆́кѡ блꙋ́днаго сы́на, всѐ житїѐ въ лѣ́ности жи́вша,  и҆ тебѐ прогнѣ́вавша. 
Є҆́же мѝ да́лъ є҆сѝ пре́жде, ѕлѣ̀ расточи́хъ  бж҃е́ственное бога́тство, оу҆дали́хсѧ ѿ тебѐ, блꙋ́днѡ  жи́въ: бл҃гоꙋтро́бне ѻ҆́ч҃е, прїимѝ оу҆́бѡ и҆ менѐ  ѡ҆браща́ющасѧ. 
Сла́ва: Ѡ҆б̾ѧ̑тїѧ ны́нѣ ѻ҆те́чєскаѧ просте́ръ,  прїимѝ гдⷭ҇и и҆ менѐ, ꙗ҆́коже блꙋ́днаго, всеще́дре,  ꙗ҆́кѡ да бл҃года́рнѡ просла́влю тѧ̀. 
Бг҃оро́диченъ: На мнѣ̀ бж҃е, всю̀ показа́въ  бл҃госты́ню, пре́зри мои́хъ мно́жество согрѣше́нїй,  ꙗ҆́кѡ бл҃годѣ́тель, бж҃е́ственными мт҃ре твоеѧ̀  мольба́ми. 
Катава́сїи же пое́мъ і҆рмосы̀ канѡ́на. 
Мѡѷсе́йскꙋю пѣ́снь воспрїи́мши возопі́й дꙋшѐ:  помо́щникъ и҆ покрови́тель бы́сть мнѣ̀ во сп҃се́нїе:  се́й мо́й бг҃ъ, и҆ просла́влю є҆го̀. 
Пѣ́снь г҃: 
І҆рмо́съ: Непло́дствовавшїй мо́й оу҆́мъ: 
Ве́сь внѣ̀ бы́въ себѐ, оу҆мовре́днѡ  прилѣпи́хсѧ страсте́й ѡ҆брѣта́телємъ: но прїими́ мѧ  хрⷭ҇тѐ, ꙗ҆́коже блꙋ́днаго. 
Блꙋ́днагѡ гла́сꙋ поревнова́въ, вопїю̀:  согрѣши́хъ, ѻ҆́ч҃е, ꙗ҆́коже ѻ҆́наго оу҆́бѡ, и҆ менѐ  ѡ҆б̾имѝ ны́нѣ, и҆ не ѿри́ни менѐ. 
Сла́ва: Ѡ҆б̾ѧ̑тїѧ твоѧ̑ просте́ръ хрⷭ҇тѐ,  млⷭ҇тивнѡ прїими́ мѧ, ѿ страны̀ да́льныѧ грѣха̀ и҆  страсте́й ѡ҆браща́ющасѧ. (л. а҃і) 
Бг҃оро́диченъ: До́браѧ въ жена́хъ, ѡ҆богатѝ и҆  менѐ до́брыхъ ви́ды, грѣхѝ мно́гими ѡ҆бнища́вшаго  чⷭ҇таѧ, ꙗ҆́кѡ да сла́влю тѧ̀. 
І҆рмо́съ: Непло́дствовашїй мо́й оу҆́мъ,  плодоно́сенъ бж҃е покажи́ ми, дѣ́лателю до́брыхъ,  насади́телю бл҃ги́хъ, бл҃гоꙋтро́бїемъ твои́мъ. 
Сѣда́ленъ, гла́съ а҃. Подо́бенъ: Гро́бъ тво́й: 
Ѡ҆б̾ѧ̑тїѧ ѻ҆́ч҃а ѿве́рсти мѝ потщи́сѧ,  блꙋ́днѡ и҆жди́хъ моѐ житїѐ, на бога́тство неиждива́емое  взира́ѧй щедро́тъ твои́хъ сп҃се, ны́нѣ ѡ҆бнища́вшее моѐ  се́рдце не пре́зри. тебѣ́ бо гдⷭ҇и, во оу҆миле́нїи  зовꙋ̀: согрѣши́хъ, ѻ҆́ч҃е, на нб҃о и҆ пред̾ тобо́ю. 
Сла́ва, то́йже. И҆ ны́нѣ, бг҃оро́диченъ.  Подо́бенъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й, и҆ лю́тыхъ ѡ҆бстоѧ́нїй, всѣ́хъ свободѝ, на  тѧ̀ надє́жды ѻ҆трокови́це и҆мꙋ́щихъ, и҆ дꙋ́шы на́шѧ  сп҃сѝ бж҃е́ственными мл҃твами твои́ми. 
Пѣ́снь д҃: 
І҆рмо́съ: Є҆́же ѿ дв҃ы твоѐ ржⷭ҇тво̀: 
Бога́тство благи́хъ, є҆́же да́лъ мѝ є҆сѝ  нбⷭ҇ный ѻ҆́ч҃е, расточи́хъ ѕлѣ̀, стра̑ннымъ гра́жданѡмъ  порабоще́нъ. тѣ́мже вопїю́ ти: согрѣши́хъ тѝ, прїими́  мѧ ꙗ҆́кѡ блꙋ́днаго дре́вле, просте́ръ ѡ҆б̾ѧ̑тїѧ мнѣ̀  твоѧ̑. 
Всѧ́кой ѕло́бѣ порабо́тихсѧ, прини́кнꙋвъ  ѻ҆каѧ́ннѡ страсте́й дѣ́лателємъ, и҆ себѐ внѣ̀ бы́хъ  несмотре́нїемъ, оу҆ще́дри мѧ̀ сп҃се, пренбⷭ҇ный ѻ҆́ч҃е,  прибѣга́юща ко мнѡ́гимъ твои̑мъ щедро́тамъ. 
Сла́ва: Всѧ́кагѡ стꙋда̀ и҆спо́лнихсѧ, не смѣ́ѧ  воззрѣ́ти на высотꙋ̀ нбⷭ҇нꙋю: и҆́бо безслове́снѡ  прини́кнꙋвъ грѣхꙋ̀, ны́нѣ же ѡ҆бра́щьсѧ вопїю̀  оу҆миле́нїемъ: согрѣши́хъ тѝ, прїими́ мѧ всецр҃ю̀. (л.  а҃і ѡ҆б.) 
Бг҃оро́диченъ: Человѣ́кѡмъ по́моще, оу҆пова́нїе  тве́рдое всѣ́мъ хрⷭ҇тїа́нѡмъ, прибѣ́жище чⷭ҇таѧ  сп҃са́ємымъ: сп҃си́ мѧ дв҃о, мт҃рними твои́ми мольба́ми,  и҆ бꙋ́дꙋщїѧ жи́зни сподо́би. 
І҆рмо́съ: Є҆́же ѿ дв҃ы твоѐ ржⷭ҇тво̀ прⷪ҇ро́къ  предзрѧ̀, возпроповѣ́даше вопїѧ̀: слꙋ́хъ тво́й  оу҆слы́шахъ и҆ оу҆боѧ́хсѧ: ꙗ҆́кѡ ѿ ю҆́га, и҆ и҆з̾  горы̀ ст҃ы́ѧ, прїѡсѣне́нныѧ прише́лъ є҆сѝ хрⷭ҇тѐ. 
Пѣ́снь є҃: 
І҆рмо́съ: Но́щи преше́дшей: 
Порабо́тихсѧ гра́жданѡмъ стра̑ннымъ, и҆ въ странꙋ̀  тлетво́рнꙋю ѿидо́хъ, и҆ и҆спо́лнихсѧ стꙋда̀: ны́нѣ же  ѡ҆браща́ѧсѧ зовꙋ́ ти ще́дре, согрѣши́хъ. 
Ѻ҆ч҃єскаѧ твоѧ̑ бл҃гоꙋтрѡ́бїѧ ны́нѣ ѿве́рзи  мѝ, ѿ ѕлы́хъ ѡ҆брати́вшꙋсѧ, нбⷭ҇ный ѻ҆́ч҃е, и҆ не  ѿри́ни менѐ, и҆мѣ́ѧй премно́гꙋю млⷭ҇ть. 
Сла́ва: Не смѣ́ю воззрѣ́ти горѣ̀ на высотꙋ̀,  без̾ числа̀ хрⷭ҇тѐ прогнѣ́вавъ тѧ̀: но вѣ́дый твоѧ̑  щедрѡ́ты ми́лѡстивныѧ, взыва́ю: согрѣши́хъ тѝ,  ѡ҆чи́сти, и҆ сп҃си́ мѧ. 
Бг҃оро́диченъ: Всест҃а́ѧ дв҃о бл҃года́тнаѧ,  ѡ҆чище́нїе всѣ̑мъ ро́ждшаѧ, мои́хъ согрѣше́нїй тѧ́жкое  бре́мѧ твои́ми мл҃твами ѡ҆блегчѝ. 
І҆рмо́съ: Но́щи преше́дшей, прибли́жисѧ де́нь и҆  свѣ́тъ мі́рꙋ возсїѧ̀: сегѡ̀ ра́ди хва́лѧтъ тѧ̀  а҆́гг҃льстїи чи́ни, и҆ славосло́вѧтъ тѧ̀ всѧ̑  всѧ́чєскаѧ. 
Пѣ́снь ѕ҃: 
І҆рмо́съ: Во глꙋбинѣ̀ грѣхо́внѣй: 
Глꙋбина̀ согрѣше́нїй содержи́тъ мѧ̀ при́снѡ, и҆  треволне́нїе грѣхѡ́въ погрꙋжа́етъ мѧ̀: ѡ҆корми́ мѧ ко  приста́нищꙋ жи́зни, хрⷭ҇тѐ бж҃е, и҆ сп҃си́ мѧ цр҃ю̀  сла́вы. 
Бога́тство ѻ҆ч҃еское расточи́хъ лю́тѣ, и҆  ѡ҆бнища́въ стꙋда̀ и҆спо́лнихсѧ, порабоще́нъ непло́дными  помышле́ньми. тѣ́мже тѝ вопїю̀: чл҃вѣколю́бче  оу҆ще́дри, и҆ сп҃си́ мѧ. (л. в҃і) 
Сла́ва: Гла́домъ и҆ста́ѧвша всѧ́кихъ бла̑гъ, и҆  оу҆страни́вшасѧ ѿ тебѐ всебл҃гі́й, оу҆ще́дри  ѡ҆браща́ющасѧ мѧ̀ ны́нѣ: и҆ сп҃сѝ хрⷭ҇тѐ, пою́ща твоѐ  чл҃вѣколю́бїе. 
Бг҃оро́диченъ: Сп҃са и҆ влⷣкꙋ ро́ждшаѧ хрⷭ҇та̀,  сп҃се́нїѧ мѧ̀ ѻ҆трокови́це сподо́би, ѡ҆бнища́вша ѿ  всѧ́кихъ бла̑гъ, дв҃о чⷭ҇таѧ, да пою̀ твоѧ̑ вели̑чїѧ. 
І҆рмо́съ: Во глꙋбинѣ̀ грѣхо́внѣй содержи́мь  є҆́смь сп҃се, и҆ въ пꙋчи́нѣ жите́йстѣй ѡ҆бꙋрева́емь:  но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й  возведѝ, и҆ сп҃си́ мѧ. 
Конда́къ, гла́съ г҃. Подо́бенъ: Дв҃а дне́сь: 
Ѻ҆ч҃ескїѧ сла́вы твоеѧ̀ оу҆дали́хсѧ безꙋ́мнѡ, въ  ѕлы́хъ расточи́въ є҆́же мѝ пре́далъ є҆сѝ бога́тство.  тѣ́мже тѝ блꙋ́днагѡ гла́съ приношꙋ̀: согрѣши́хъ пред̾  тобо́ю ѻ҆́ч҃е ще́дрый, прїими́ мѧ ка́ющасѧ, и҆ сотвори́  мѧ ꙗ҆́кѡ є҆ди́наго ѿ нає́мникъ твои́хъ. 
І҆́косъ: Сп҃сꙋ на́шемꙋ на всѧ́къ де́нь оу҆ча́щꙋ  свои́мъ гла́сомъ, писа́нїѧ оу҆слы́шимъ ѡ҆ блꙋ́дномъ, и҆  цѣломꙋ́дренномъ па́ки. и҆ сегѡ̀ вѣ́рою подража́емъ  до́брое покаѧ́нїе, вѣ́дꙋщемꙋ та̑йнаѧ всѣ́хъ,  смире́нїемъ се́рдца воззове́мъ согрѣши́хомъ тѝ ѻ҆́ч҃е  ще́дрый, и҆ никогда́же досто́йни є҆смы̀ нарещи́сѧ ча̑да,  ꙗ҆́коже пре́жде. но ꙗ҆́кѡ є҆стество́мъ сы́й  чл҃вѣколюби́въ, ты̀ прїимѝ, и҆ сотвори́ мѧ ꙗ҆́кѡ  є҆ди́наго ѿ нає́мникъ твои́хъ. 
И҆ быва́етъ чте́нїе пре́жде сѷнаѯарѧ̀ въ мине́и:  та́кже въ трїѡ́ди по чи́нꙋ. 
Стїхѝ: 
Блꙋдни́къ а҆́ще кто̀ є҆́сть ꙗ҆́кѡ а҆́зъ,  дерза́й, грѧдѝ: 
Бж҃їихъ бо щедро́тъ всѣ̑мъ ѿве́рзесѧ две́рь. 
Въ сі́й де́нь блꙋ́днагѡ сы́на воззва́нїе  пра́зднꙋемъ, є҆́же бж҃е́ственнїи ѻ҆тцы̀ на́ши второ́е  въ трїѡ́ди оу҆чини́ша, вины̀ ра́ди сицевы́ѧ. Поне́же бо  сꙋ́ть нѣ́цыи мнѡ́гаѧ безмѣ̑стнаѧ (л. в҃і ѡ҆б.) въ  себѣ̀ свѣ́дꙋще, блꙋ́днѣ же ѕѣлѡ̀ ѿ ю҆́нагѡ  во́зраста живꙋ́ще, и҆ пїѧ́нствы, и҆ нечистота́ми  оу҆пражнѧ́ющесѧ, и҆ во глꙋбинꙋ̀ ѕлы́хъ си́це впа́дше, во  ѿча́ѧнїе прихо́дѧтъ, є҆́же оу҆́бѡ рожде́нїе є҆́сть  го́рдости: и҆ ѿсю́дꙋ къ попече́нїю добродѣ́тели  ника́коже приходи́ти хотѧ́тъ, и҆ ѕлы́хъ оу҆́зы  предлага́юще, тѣ́мже и҆ го́ршимъ ѕлы̑мъ при́снѡ  впа́даютъ. Чл҃вѣколю́бнѡ и҆ ѻ҆те́чески ст҃і́и ѻ҆тцы̀,  и҆ къ такѡвы́мъ человѣ́кѡмъ и҆мꙋ́ще, и҆ ѿвестѝ ѿ  ѿча́ѧнїѧ хотѧ́ще таковꙋ́ю при́тчꙋ здѣ̀ по пе́рвѣй  оу҆чини́ша, ѿча́ѧнїѧ стра́сть и҆з̾ ко́рене  востерза́юще, и҆ къ добродѣ́тели воспрїѧ́тїю  возставлѧ́юще, и҆ чл҃вѣколю̑бнаѧ и҆ пребл҃га̑ѧ бж҃їѧ  бл҃гоꙋтрѡ́бїѧ мно́жае согрѣши́вшымъ, блꙋ̑днымъ  показꙋ́юще: ꙗ҆́кѡ ничто́же є҆́сть ѿ грѣхѡ́въ, є҆́же  є҆гѡ̀ чл҃вѣколю́бный ра́зꙋмъ побѣди́тъ, ѿ сеѧ̀  при́тчи хрⷭ҇то́вы сїѐ представлѧ́юще. Два̀ оу҆́бѡ сы́на  сꙋ́ть человѣ́ка, си́рѣчь, бг҃очеловѣ́ка сло́ва,  првⷣнїи и҆ грѣ́шнїи. Старѣ́йшїй оу҆́бѡ є҆́сть, въ  за́повѣдехъ бж҃їихъ, и҆ во бл҃го́мъ є҆го̀ при́снѡ  пребыва́ѧй, и҆ никогда́же ѿ негѡ̀ ѿстꙋпа́ѧй. Ю҆́ный  же, грѣ́хъ возлюби́вый, и҆ съ бг҃омъ сопребыва́нїѧ  стꙋ́дными дѣ́лы ѿрекі́йсѧ, и҆ ѡ҆ не́мъ бж҃їе  чл҃вѣколю́бїе и҆жди́въ, блꙋ́днѣ пожи́вый: ꙗ҆́кѡ є҆́же  по ѡ҆́бразꙋ цѣ́лѡ не соблюда́ѧй, и҆ лꙋка́вомꙋ де́мѡнꙋ  послѣ́дствовавый и҆ рабо́тавый сластьмѝ ѻ҆́нагѡ  хотѣ́нїємъ, и҆ не возмо́гъ жела́нїе и҆спо́лнити.  Несы́тнаѧ бо ве́щь грѣ́хъ, согрѣва́ющїй ѻ҆бы́чаемъ,  ра́ди вре́меннагѡ наслажде́нїѧ: є҆го́же и҆ рожцє́мъ  оу҆подоблѧ́етъ, ꙗ҆́кѡ свинїѧ́мъ сꙋ́щаѧ пи́ща. Рожцы́  бо, пе́рвѣе оу҆́бѡ сла́дко нѣ́что предлага́ютъ:  послѣди́ же жестоко̀ нѣ́что, и҆ а҆́ки плє́вы быва́ютъ,  ꙗ҆̀же весьма̀ стѧжа̀ и҆ грѣ́хъ. Є҆два̀ оу҆́бѡ  возбнꙋ́въ блꙋ́дный, ꙗ҆́кѡ гла́домъ добродѣ́тели  погиба́ѧ прихо́дитъ ко ѻ҆ц҃ꙋ̀ глаго́лѧ: ѻ҆́ч҃е,  согрѣши́хъ на нб҃о и҆ пред̾ тобо́ю, и҆ нѣ́смь  досто́инъ нарещи́сѧ сы́нъ тво́й. То́й же прїе́млетъ сего̀  ка́ющасѧ, не поноша́ѧ, но раскрилѧ́ѧсѧ и҆ ѡ҆быма́ѧ,  бж҃е́ствєнныѧ и҆ ѻ҆те́чєскїѧ оу҆трѡ́бы показꙋ́етъ. И҆  дае́тъ є҆мꙋ̀ ѻ҆де́ждꙋ, си́рѣчь, ст҃о́е креще́нїе, и҆  (л. г҃і) печа́ть и҆ ѡ҆брꙋче́нїе, бл҃года́ть всест҃а́гѡ  дх҃а. Къ си́мъ же и҆ сапогѝ, да не ктомꙋ̀ ѿ ѕмі́євъ  и҆ скорпі́й оу҆ѧзвѧ́тсѧ по бг҃ꙋ є҆гѡ̀ стѡпы̀: но  наипа́че ѻ҆́нѣхъ главы̑ сокрꙋши́ти возмо́гꙋтъ. Пото́мъ  же преѕѣ́льнѣйшею ра́достїю и҆ тельца̀ оу҆пита́ннаго  є҆гѡ̀ ра́ди закала́етъ, сн҃а своего̀ є҆диноро́днаго,  ѻ҆ц҃ъ и҆ пло́ти є҆гѡ̀ дае́тъ причасти́тисѧ, и҆ кро́ви.  И҆ а҆́ще чꙋдѧ́сѧ старѣ́йшїй сы́нъ пребезчи́сленномꙋ  є҆гѡ̀ млⷭ҇рдїю, глаго́летъ, є҆ли́кѡ оу҆́бѡ и҆ речѐ.  Чл҃вѣколю́бецъ же, и҆ ѻ҆́наго молча́ти твори́тъ, вводѧ̀  ти́хими словесы̑, и҆ кро́ткими и҆ любе́зными: ты̀ всегда̀  со мно́ю є҆сѝ, глаго́лѧ, и҆ пора́доватисѧ подоба́ше, и҆  ѻ҆ц҃ꙋ̀ спи́рствовати, ꙗ҆́кѡ сы́нъ мо́й се́й ме́ртвъ  бѧ́ше грѣхо́мъ пре́жде, и҆ ѡ҆живѐ, раска́ѧвсѧ ѡ҆ ни́хже  дѣ́ѧше безслове́сныхъ: и҆ поги́бшїй, ꙗ҆́кѡ дале́че мѝ  бы́въ ѻ҆бы́чаемъ сласте́й, и҆ ѡ҆брѣ́тесѧ мно́ю,  милосе́рдїемъ свои́мъ пострада́вшимъ, и҆ ми́лостивнымъ  нра́вомъ призва́вшимъ є҆го̀. Мо́жетъ же при́тча сїѧ̀ и҆  къ лю́демъ є҆врє́йскимъ, и҆ къ на́мъ взѧ́тисѧ. Сеѧ̀  оу҆́бѡ ра́ди вины̀ и҆ при́тча сїѧ̀ здѣ̀ ѿ ст҃ы́хъ  ѻ҆тє́цъ оу҆чини́сѧ: востерза́ющи оу҆́бѡ, ꙗ҆́коже  рече́сѧ, ѿча́ѧнїе и҆ боѧ́знь, є҆́же дѡ́брымъ дѣлѡ́мъ  каса́тисѧ: поꙋща́ющи же въ покаѧ́нїе и҆ раска́ѧнїе, и҆́же  ꙗ҆́кѡ блꙋ́днаго согрѣши́вша: є҆́же оу҆́бѡ и҆  ѻ҆рꙋ́жїе є҆́сть велича́йшее, во ѿгна́нїе  сопроти́внагѡ стрѣ́лъ, и҆ поможе́нїе крѣ́пкое.  Неизрече́ннымъ чл҃вѣколю́бїемъ твои́мъ хрⷭ҇тѐ бж҃е  на́шъ поми́лꙋй на́съ, а҆ми́нь. 
Пѣ́снь з҃: 
І҆рмо́съ: Херꙋві́мы подража́юще: 
Сла́достемъ тѣлє́снымъ приклони́хсѧ  всеѻкаѧ́ннѡ, и҆ порабо́тихсѧ весьма̀ стра̑стнымъ  и҆з̾ѡбрѣ́тенїємъ, и҆ стра́ненъ бы́хъ ѿ тебѐ  чл҃вѣколю́бче. ны́нѣ же зовꙋ̀ блꙋ́днагѡ гла́сомъ:  согрѣши́хъ хрⷭ҇тѐ, не пре́зри менѐ, ꙗ҆́кѡ є҆ди́нъ  млⷭ҇тивъ. 
Взыва́ю, согрѣши́хъ, ника́коже воззрѣ́ти дерза́ѧ  на высотꙋ̀ нбⷭ҇нꙋю всецр҃ю̀, ꙗ҆́кѡ въ безꙋ́мїи є҆ди́нъ  тѧ̀ прогнѣ́вахъ, ѿве́ргсѧ твои́хъ повелѣ́нїй: тѣ́мже  ꙗ҆́кѡ є҆ди́нъ бл҃гі́й, не ѿве́ржи менѐ ѿ твоегѡ̀  лица̀. (л. г҃і ѡ҆б.) 
Сла́ва: А҆пⷭ҇лъ, гдⷭ҇и, и҆ прⷪ҇рѡ́къ, и҆  прпⷣбныхъ, и҆ чⷭ҇тны́хъ мꙋ́чєникъ, и҆ првⷣныхъ  мольба́ми прости́ ми всѧ̑, ꙗ҆̀же согрѣши́хъ,  прогнѣ́вавъ хрⷭ҇тѐ бла́гость твою̀: ꙗ҆́кѡ да  пѣсносло́влю тѧ̀ во всѧ̑ вѣ́ки. 
Бг҃оро́диченъ: Херꙋві̑мъ ꙗ҆́вльшисѧ, и҆ серафі̑мъ  бцⷣе, и҆ всѣ́хъ свѣтлѣ́йшаѧ нбⷭ҇ныхъ во́инствъ, съ  си́ми оу҆молѝ, є҆го́же воплоти́ла є҆сѝ бж҃е́ственное  сло́во всенепоро́чнаѧ, безнача́льнагѡ ѻ҆ц҃а̀, ꙗ҆́кѡ да  бла̑гъ вѣ́чнꙋющихъ всѝ сподо́бимсѧ. 
І҆рмо́съ: Херꙋві́мы подража́юще ѻ҆́троцы въ пещѝ  ликовствова́хꙋ вопїю́ще: бл҃гослове́нъ є҆сѝ бж҃е,  ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑  грѣ̑хъ ра́ди на́шихъ, препѣ́тый, и҆ препросла́вленный  во всѧ̑ вѣ́ки. 
Пѣ́снь и҃: 
І҆рмо́съ: Въ кꙋпинѣ̀ мѡѷсе́ю: 
Сше́дый на зе́млю сп҃стѝ мі́ръ, во́льною нището́ю  за млⷭ҇рдїе мно́гое, ѡ҆бнища́вшаго мѧ̀ ны́нѣ ѿ  всѧ́кагѡ бл҃годѣѧ́нїѧ, ꙗ҆́кѡ млⷭ҇тивый, сп҃сѝ. 
Ѿ твои́хъ за́повѣдей оу҆дали́всѧ, порабо́тихсѧ  всеѻкаѧ́ннѡ лестцꙋ̀: ѡ҆браща́ющагосѧ же ны́нѣ, ꙗ҆́кѡ  блꙋ́днаго дре́вле припа́дающа тебѣ̀, прїимѝ пренбⷭ҇ный  ѻ҆́ч҃е. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Тлетво́рными помышле́ньми ѡ҆б̾е́мсѧ ѡ҆мрачи́хсѧ,  и҆ ѿ тебѐ оу҆дали́хсѧ, ве́сь внѣ̀ себѐ бы́въ  ще́дре. тѣ́мже въ покаѧ́нїи припа́дающа тебѣ̀ сп҃сѝ. 
Бг҃оро́диченъ: Бг҃ороди́тельнице чⷭ҇таѧ,  низве́рженныхъ и҆справле́нїе є҆ди́на, и҆спра́ви и҆ менѐ  всѧ́кими грѣха́ми сокрꙋше́ннаго всего̀ и҆ смире́ннаго. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀, по́йте,  бл҃гослови́те и҆ превозноси́те во всѧ̑ вѣ́ки. (л. д҃і) 
Пѣ́снь ѳ҃: 
І҆рмо́съ: Ѿ земноро́дныхъ кто̀ слы́ша таково́е; 
Ви́ждь хрⷭ҇тѐ печа́ль се́рдца, ви́ждь моѐ  ѡ҆браще́нїе, ви́ждь сле́зы сп҃се, и҆ не пре́зри менѐ: но  ѡ҆б̾имѝ па́ки бл҃гоꙋтро́бїѧ ра́ди, мно́жествꙋ  сп҃са́емыхъ причита́ѧ, ꙗ҆́кѡ да пою̀ бл҃года́рнѡ млⷭ҇ти  твоѧ̑. 
Ꙗ҆́кѡ разбо́йникъ вопїю̀: помѧни́ мѧ, ꙗ҆́кѡ  мыта́рь оу҆мили́всѧ, бїю̀ въ пє́рси, и҆ зовꙋ̀ ны́нѣ:  ѡ҆чи́сти, ꙗ҆́коже блꙋ́днаго прїими́ мѧ всеще́дрый, ѿ  всѣ́хъ ѕѡ́лъ мои́хъ всецр҃ю̀: ꙗ҆́кѡ да пою̀ твоѐ  кра́йнее снизхожде́нїе. 
Воздохнѝ ны́нѣ дꙋшѐ моѧ̀ всеѻкаѧ́ннаѧ, и҆  возопі́й хрⷭ҇тꙋ̀: менѐ ра́ди во́лею ѡ҆бнища́вый гдⷭ҇и,  ѡ҆бнища́вшаго мѧ̀ ѿ всѧ́кагѡ бл҃годѣѧ́нїѧ, до́брыхъ  бога́тствомъ ꙗ҆́кѡ бл҃гі́й и҆ многомлⷭ҇тивый є҆ди́нъ  ѡ҆богати́ мѧ. 
Сла́ва: Є҆́же и҆ногда̀ содѣ́лалъ є҆сѝ весе́лїе  блꙋ́днагѡ, бл҃же, ѡ҆браще́нїемъ во́льнымъ: сїѐ ны́нѣ  сотворѝ и҆ на мнѣ̀ ѻ҆каѧ́нномъ, простира́ѧ мѝ  честна̑ѧ твоѧ̑ ѡ҆б̾ѧ̑тїѧ: да спа́ссѧ пѣсносло́влю  кра́йнее твоѐ снизхожде́нїе. 
Бг҃оро́диченъ: Свѣ́тлыми мл҃твами твои́ми дв҃о,  мы́слєннаѧ моѧ̑ ѻ҆чеса̀ ѡ҆мрачє́ннаѧ ѕло́бою,  просвѣтѝ, молю́сѧ, и҆ къ пꙋтє́мъ покаѧ́нїѧ введи́ мѧ:  ꙗ҆́кѡ да до́лжнѡ тѧ̀ пѣсносло́влю, па́че сло́ва сло́во  воплоти́вшꙋю. 
І҆рмо́съ: Ѿ земноро́дныхъ кто̀ слы́ша таково́е;  и҆лѝ кто̀ ви́дѣ когда̀, ꙗ҆́кѡ дв҃а ѡ҆брѣ́тесѧ во  чре́вѣ и҆мꙋ́щаѧ, и҆ безболѣ́зненнѡ младе́нца  поро́ждшаѧ; таково́е твоѐ чꙋ́до, и҆ тѧ̀ чⷭ҇таѧ бцⷣе  велича́емъ. 
Є҆ѯапостїла́рїй ѻ҆смогла́сника: та́же настоѧ́щїй  трїѡ́ди. 
Подо́бенъ: Жєны̀ оу҆слы́шите: 
Бога́тство, є҆́же мѝ да́лъ є҆сѝ, бл҃года́ти,  ѻ҆каѧ́нный ѿше́дъ, непотре́бнѡ ѕлѣ̀ и҆жди́хъ, сп҃се,  блꙋ́днѡ (л. д҃і ѡ҆б.) пожи́въ, де́монѡмъ льсти́внѡ  расточи́хъ. тѣ́мже мѧ̀ ѡ҆браща́ющасѧ, ꙗ҆́коже блꙋ́днаго  прїимѝ, ѻ҆́ч҃е ще́дрый, и҆ сп҃сѝ. 
И҆́ный, подо́бенъ: Расточи́хъ бога́тство твоѐ  и҆жди́въ, гдⷭ҇и, и҆ лꙋка́вымъ де́монѡмъ повинꙋ́хсѧ  ѻ҆каѧ́нный: но сп҃се всебл҃гоꙋтро́бне, блꙋ́днаго  оу҆ще́дри, и҆ ѡ҆скве́рншасѧ ѡ҆чи́сти, пе́рвꙋю ѿдаѧ́й  мнѣ̀ ѻ҆де́ждꙋ твоегѡ̀ црⷭ҇твїѧ. 
Бг҃оро́диченъ, подо́бенъ: Ст҃а́ѧ мт҃и дв҃о, ве́лїе  проповѣ́данїе а҆пⷭ҇лѡвъ, мч҃нкѡвъ, и҆ прⷪ҇ро́кѡвъ, и҆  преподо́бныхъ, твоего̀ сн҃а и҆ гдⷭ҇а оу҆ми́лостиви на́мъ  рабѡ́мъ твои̑мъ бг҃ороди́тельнице, є҆гда̀ сѧ́детъ  сꙋди́ти по достоѧ́нїю коего́ждо. 
На хвали́техъ стїхи̑ры ѻ҆смогла́сника воскрⷭ҇ны,  д҃: и҆ а҆нато́лїевъ, а҃: и҆ трїѡ́ди самогла́сны, г҃.  Гла́съ в҃. 
Блꙋ́днагѡ гла́съ приноша́ю тѝ, гдⷭ҇и: согрѣши́хъ  пред̾ ѻ҆чи́ма твои́ма бл҃гі́й, расточи́хъ бога́тство  твои́хъ дарова́нїй. но прїими́ мѧ ка́ющасѧ сп҃се, и҆  сп҃си́ мѧ. 
Гла́съ д҃. Сті́хъ: Воскрⷭ҇нѝ гдⷭ҇и бж҃е мо́й: 
Ꙗ҆́кѡ блꙋ́дный сы́нъ прїидо́хъ и҆ а҆́зъ ще́дре,  житїѐ всѐ и҆жди́вый во ѿше́ствїи: расточи́хъ  бога́тство, є҆́же да́лъ мѝ є҆сѝ ѻ҆́ч҃е: прїими́ мѧ  ка́ющасѧ бж҃е, и҆ поми́лꙋй мѧ̀. 
Гла́съ и҃: Сті́хъ: И҆сповѣ́мсѧ тебѣ̀ гдⷭ҇и,  всѣ́мъ се́рдцемъ мои́мъ: 
И҆жди́хъ блꙋ́днѡ ѻ҆ч҃ескагѡ и҆мѣ́нїѧ бога́тство,  и҆ расточи́въ, пꙋ́стъ бы́хъ, въ странꙋ̀ всели́всѧ  лꙋка́выхъ гра́жданъ, и҆ ктомꙋ̀ не терпѧ̀ съ ни́ми  сожи́тельства, ѡ҆бра́щьсѧ вопїю́ ти ще́дромꙋ ѻ҆ц҃ꙋ̀:  согрѣши́хъ на нб҃о и҆ пред̾ тобо́ю, и҆ нѣ́смь  досто́инъ нарещи́сѧ сы́нъ тво́й: сотвори́ мѧ ꙗ҆́кѡ  є҆ди́наго ѿ нає́мникъ твои́хъ бж҃е, и҆ поми́лꙋй мѧ̀.  (л. є҃і) 
Сла́ва, гла́съ ѕ҃: Ѻ҆́ч҃е бл҃гі́й, оу҆дали́хсѧ  ѿ тебѐ, не ѡ҆ста́ви менѐ, нижѐ непотре́бна покажѝ  црⷭ҇твїѧ твоегѡ̀: вра́гъ вселꙋка́вый ѡ҆бнажи́ мѧ и҆  взѧ́тъ моѐ бога́тство, дꙋшє́внаѧ дарова̑нїѧ блꙋ́днѡ  расточи́хъ. воста́въ оу҆̀бо ѡ҆бра́щьсѧ къ тебѣ̀ вопїю̀:  сотвори́ мѧ ꙗ҆́кѡ є҆ди́наго ѿ нає́мникъ твои́хъ:  менѐ ра́ди на крⷭ҇тѣ̀ пречⷭ҇тѣи твоѝ рꙋ́цѣ  простры́й, да лю́тагѡ ѕвѣ́рѧ и҆схити́ши мѧ̀, и҆ въ  пе́рвꙋю ѻ҆де́ждꙋ ѡ҆блече́ши мѧ̀, ꙗ҆́кѡ є҆ди́нъ  многомлⷭ҇тивъ. 
И҆ ны́нѣ: Пребл҃гослове́нна є҆сѝ бцⷣе дв҃о:  Славосло́вїе вели́кое. Є҆ктєнїѝ, и҆ ѿпꙋ́стъ. И҆  ѻ҆бы́чнѡ лїті́а, на не́йже пое́тсѧ Сла́ва, и҆ ны́нѣ:  стїхи́ра є҆ѵⷢ҇льскаѧ: и҆ чтꙋ́тсѧ ѡ҆глашє́нїѧ. И҆ ча́съ  пе́рвый въ притво́рѣ. И҆ соверше́нный ѿпꙋ́стъ. На  лїтꙋргі́и бл҃жє́нна ѻ҆смогла́сника, на ѕ҃: и҆ трїѡ́ди  пѣ́снь ѕ҃-ѧ, на д҃: Прокі́менъ а҆пⷭ҇ла по гла́сꙋ.  А҆пⷭ҇лъ къ корі́нѳѧнѡмъ, зача́ло рл҃є. А҆ллилꙋ́їа  гла́са. Є҆ѵⷢ҇лїе ѿ лꙋкѝ, зача́ло ѻ҃ѳ. Прича́стенъ:  Хвали́те гдⷭ҇а съ нб҃съ: 
[зрѝ] Подоба́етъ вѣ́дати, ꙗ҆́кѡ въ седми́цѣ  мѧсопꙋ́стной а҆ллилꙋ́їа не пое́мъ: ѡ҆ставлѧ́емъ же и҆  є҆ди́нꙋ каѳі́смꙋ ѱалти́ра ѿ оу҆́трени, и҆  глаго́лемъ сїю̀ на вече́рни. Пѣ́сней во ѱалти́ри не  глаго́лемъ. Не пое́тсѧ же и҆ междоча́сїе, и҆ канѡ́нъ  моле́бный прест҃ѣ́й бцⷣѣ, пое́мый на повече́рїи:  повече́рїе же пое́тсѧ ма́лое: Та́кожде твори́мъ въ  седми́цѣ сы́рной, ра́звѣ среды̀ и҆ пѧтка̀: но ѡ҆ се́мъ  все́мъ та́мѡ оу҆ка́за и҆щѝ. Прочита́емъ же въ се́й  недѣ́ли въ ко́йлюбо де́нь на оу҆́трени сло́во ст҃а́гѡ  мака́рїа ѡ҆ четыредесѧ́тницѣ, и҆ пѧтьдесѧ́тницѣ,  є҆гѡ́же нача́ло: Ча̑дца моѧ̑, ра́дꙋетсѧ се́рдце моѐ  ва́съ ра́ди: 
Вѣ́домо же да є҆́сть, ꙗ҆́кѡ послѣ́дованїе  прилꙋча́ющихсѧ ст҃ы́хъ въ сꙋббѡ́тꙋ, и҆ въ недѣ́лю  мѧсопꙋ́стнꙋю, пое́тсѧ въ мимоше́дшихъ повече́рїѧхъ.  Та́кожде ѡ҆ сꙋббѡ́тѣ и҆ недѣ́ли сыропꙋ́стной твори́мъ:  и҆лѝ ка́кѡ настоѧ́тель и҆зво́литъ, кромѣ̀ а҆́ще гдѣ̀  слꙋчи́тсѧ вели́кагѡ ст҃а́гѡ па́мѧть. 


(л. є҃і ѡ҆б.) 
Въ сꙋббѡ́тꙋ мѧсопꙋ́стнꙋю 
па́мѧть соверша́емъ всѣ́хъ ѿ вѣ́ка оу҆со́пшихъ  правосла́вныхъ хрⷭ҇тїа́нъ, ѻ҆тє́цъ и҆ бра́тїй  на́шихъ. 
Въ пѧто́къ ве́чера по предначина́тельномъ ѱалмѣ̀,  и҆ ѻ҆бы́чномъ стїхосло́вїи, на Гдⷭ҇и воззва́хъ,  поста́вимъ стїхѡ́въ ѕ҃: И҆ пое́мъ ѻ҆смогла́сника  стїхи̑ры мч҃нчны трѝ, рѧдова́гѡ гла́са: 
И҆ трїѡ́ди подѡ́бны, трѝ. Гла́съ и҃. 
Подо́бенъ: Во є҆де́мѣ ра́й: 
Ѿ вѣ́ка ме́ртвыхъ дне́сь всѣ́хъ по и҆́мени  вѣ́рою пожи́вшихъ бл҃гоче́стнѡ, па́мѧть сотворѧ́юще  вѣ́рнїи, сп҃са и҆ гдⷭ҇а воспои́мъ, просѧ́ще прилѣ́жнѡ  си̑мъ въ ча́съ сꙋда̀ ѿвѣ́тъ благі́й да́ти, томꙋ̀  самомꙋ̀ бг҃ꙋ на́шемꙋ, все́й сꙋдѧ́щемꙋ землѝ, десна́гѡ  є҆гѡ̀ предстоѧ́нїѧ полꙋчи́ти въ ра́дости, въ ча́сти  првⷣныхъ, и҆ во ст҃ы́хъ жре́бїи свѣ́тлѣмъ, и҆  достѡ́йнымъ бы́ти нбⷭ҇нагѡ црⷭ҇твїѧ є҆гѡ̀. 
Твое́ю кро́вїю человѣ́ки сп҃се и҆скꙋпи́вый, и҆  сме́ртїю твое́ю ѿ сме́рти го́рькїѧ и҆зба́вивый на́съ,  и҆ жи́знь вѣ́чнꙋю подаѧ́й на́мъ воскрⷭ҇нїемъ твои́мъ,  всѧ̑ оу҆поко́й гдⷭ҇и, оу҆со́пшыѧ бл҃гоче́стнѡ, и҆лѝ въ  пꙋсты́нѧхъ, и҆лѝ во градѣ́хъ, и҆лѝ въ мо́ри, и҆лѝ на  землѝ, и҆лѝ на всѧ́комъ мѣ́стѣ: цари́ же, сщ҃е́нники,  а҆рхїерє́и, мона́хи, и҆ бѣльцы̀ въ во́зрастѣ всѧ́комъ  всеро́дномъ, и҆ сподо́би ѧ҆̀ нбⷭ҇нагѡ црⷭ҇твїѧ твоегѡ̀. 
И҆з̾ ме́ртвыхъ воста́нїемъ твои́мъ хрⷭ҇тѐ, не  ктомꙋ̀ сме́рть ѡ҆блада́етъ оу҆ме́ршими бл҃гоче́стнѡ.  тѣ́мже мо́лимсѧ прилѣ́жнѡ: рабы̑ твоѧ̑ оу҆поко́й во  дво́рѣхъ твои́хъ, и҆ въ нѣ́дрѣхъ а҆враа́ма, ѿ  а҆да́ма да́же до дне́сь, послꙋжи́вшыѧ тебѣ̀ чи́стѡ,  ѻ҆тцы̀ и҆ бра́тїю (л. ѕ҃і) на́шꙋ, дрꙋ́ги вкꙋ́пѣ и҆  сро́дники, всѧ́каго человѣ́ка, въ житїѝ послꙋжи́вша  вѣ́рнѡ, и҆ къ тебѣ̀ преста́вльшасѧ многови́днѡ и҆  многоѡбра́знѡ, бж҃е, и҆ сподо́би ѧ҆̀ нбⷭ҇нагѡ црⷭ҇твїѧ  твоегѡ̀. 
Сла́ва, гла́съ и҃: Пла́чꙋ и҆ рыда́ю, є҆гда̀  помышлѧ́ю сме́рть, и҆ ви́ждꙋ во гробѣ́хъ лежа́щꙋю по  ѡ҆́бразꙋ бж҃їю созда́ннꙋю на́шꙋ красотꙋ̀, без̾ѡбра́знꙋ,  и҆ безсла́внꙋ, не и҆мꙋ́щꙋ ви́да. ѽле чꙋдесѐ! что̀  є҆́же ѡ҆ на́съ сїѐ бы́сть та́инство; ка́кѡ преда́хомсѧ  тлѣ́нїю; ка́кѡ припрѧго́хомсѧ сме́рти; вои́стиннꙋ  бж҃їимъ повелѣ́нїемъ, ꙗ҆́коже є҆́сть пи́сано,  подаю́щагѡ преста́вльшымсѧ поко́й. 
И҆ ны́нѣ, бг҃оро́диченъ пе́рвый, гла́са. Свѣ́те  ти́хїй: Вмѣ́стѡ же прокі́мена пое́мъ а҆ллилꙋ́їа, на  гла́съ и҃: Сті́хъ: Бл҃же́ни, ꙗ҆́же и҆збра́лъ и҆  прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.  Сті́хъ: Дꙋ́шы и҆́хъ во бл҃ги́хъ водворѧ́тсѧ. 
На стїхо́внѣ мч҃нченъ гла́са, и҆ два̀ ме́ртвєна,  і҆ѡа́нна дамаски́на. 
Стїхи́ же припѣва́емъ вышеречє́нныѧ: Бл҃же́ни,  ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆ па́мѧть  и҆́хъ въ ро́дъ и҆ ро́дъ, и҆ Дꙋ́шы и҆́хъ во бл҃ги́хъ  водворѧ́тсѧ. 
Сла́ва, гла́съ ѕ҃: Нача́токъ мѝ и҆ соста́въ  зижди́тельное твоѐ бы́сть повелѣ́нїе: восхотѣ́въ бо  ѿ неви́димагѡ и҆ ви́димагѡ є҆стества̀ жи́ва мѧ̀  соста́вити, ѿ землѝ оу҆́бѡ тѣ́ло созда́въ, да́лъ же  мѝ є҆сѝ дꙋ́шꙋ, бж҃е́ственнымъ твои́мъ и҆  животворѧ́щимъ вдохнове́нїемъ. тѣ́мже сп҃се, рабы̑ твоѧ̑  во странѣ̀ живы́хъ, и҆ въ кро́вѣхъ првⷣныхъ  оу҆поко́й. 
И҆ ны́нѣ, бг҃оро́диченъ, гла́съ то́йже: Мл҃твами  ро́ждшїѧ тѧ̀ хрⷭ҇тѐ, мч҃нкъ твои́хъ и҆ а҆пⷭ҇лъ, и҆  прⷪ҇рѡ́къ, и҆ ст҃и́телей, прпⷣбныхъ, и҆ првⷣныхъ, и҆  всѣ́хъ ст҃ы́хъ, оу҆со́пшыѧ рабы̑ твоѧ̑ оу҆поко́й. 
Ны́нѣ ѿпꙋща́еши: (л. ѕ҃і ѡ҆б.) 
Тропа́рь, гла́съ и҃: Глꙋбино́ю мꙋ́дрости  чл҃вѣколю́бнѡ всѧ̑ стро́ѧй, и҆ поле́зное всѣ̑мъ  подава́ѧй, є҆ди́не содѣ́телю, оу҆поко́й гдⷭ҇и, дꙋ́шы  ра̑бъ твои́хъ: на тѧ́ бо оу҆пова́нїе возложи́ша, творца̀  и҆ зижди́телѧ и҆ бг҃а на́шего. 
Сла́ва, и҆ ны́нѣ, бг҃оро́диченъ, гла́съ то́йже:  Тебѐ и҆ стѣ́нꙋ, и҆ приста́нище и҆́мамы, и҆  мл҃твенницꙋ бл҃гопрїѧ́тнꙋ къ бг҃ꙋ, є҆го́же родила̀  є҆сѝ бцⷣе безневѣ́стнаѧ, вѣ́рныхъ сп҃се́нїе. 
Є҆ктенїа̀, и҆ ѿпꙋ́стъ. 
По ѿпꙋще́нїи же вече́рни, твори́мъ въ притво́рѣ  паннѷхі́дꙋ за оу҆со́пшихъ, и҆ пое́мъ канѡ́нъ рѧдова́гѡ  гла́са мє́ртвымъ. 
На оу҆́трени по шестоѱа́лмїи, а҆ллилꙋ́їа, на  гла́съ и҃. 
Тропа́рь: Глꙋбино́ю мꙋ́дрости: Два́жды.  Сла́ва, и҆ ны́нѣ, бг҃оро́диченъ: Тебѐ и҆ стѣ́нꙋ,  и҆ приста́нище: И҆ ѻ҆бы́чное стїхосло́вїе. Чтꙋ́тсѧ же  и҆ слова̀ ѡ҆ ме́ртвыхъ: къ корі́нѳѧнѡмъ въ а҃-мъ  посла́нїи. Пою́тъ же сѧ и҆ непоро́чны на двѣ̀ статїи̑,  съ припѣ́вы: Бл҃гослове́нъ є҆сѝ гдⷭ҇и, наꙋчи́ мѧ:  на гла́съ є҃. 
И҆ по ни́хъ тропарѝ ме́ртвыхъ, гла́съ є҃. 
Припѣ́въ: Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Ст҃ы́хъ ли́къ ѡ҆брѣ́те и҆сто́чникъ жи́зни и҆  две́рь ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нїемъ:  поги́бшее ѻ҆вча̀ а҆́зъ є҆́смь, воззови́ мѧ сп҃се, и҆  сп҃си́ мѧ. 
Бл҃гослове́нъ є҆сѝ гдⷭ҇и: 
А҆́гнца бж҃їѧ проповѣ́давше, и҆ закла́ни бы́вше  ꙗ҆́коже а҆́гнцы, и҆ къ жи́зни нестарѣ́емѣй ст҃і́и, и҆  присносꙋ́щнѣй преста́вльшесѧ: того̀ прилѣ́жнѡ мч҃нцы  моли́те, долгѡ́въ разрѣше́нїе на́мъ дарова́ти. (л. з҃і) 
Бл҃гослове́нъ є҆сѝ гдⷭ҇и: 
Въ пꙋ́ть оу҆́зкїй хо́ждшїи приско́рбный, всѝ въ  житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀  послѣ́довавшїи вѣ́рою, прїиди́те наслади́тесѧ, и҆̀хже  оу҆гото́вахъ ва́мъ по́честей, и҆ вѣнцѡ́въ нбⷭ҇ныхъ. 
Бл҃гослове́нъ є҆сѝ гдⷭ҇и: 
Ѡ҆́бразъ є҆́смь неизрече́нныѧ твоеѧ̀ сла́вы,  а҆́ще и҆ ꙗ҆́звы ношꙋ̀ прегрѣше́нїй: оу҆ще́дри твоѐ  созда́нїе влⷣко, и҆ ѡ҆чи́сти твои́мъ бл҃гоꙋтро́бїемъ, и҆  возжелѣ́нное ѻ҆те́чество пода́ждь мѝ, раѧ̀ па́ки  жи́телѧ мѧ̀ сотворѧ́ѧ. 
Бл҃гослове́нъ є҆сѝ гдⷭ҇и: 
Дре́вле оу҆́бѡ ѿ не сꙋ́щихъ созда́вый мѧ̀, и҆  ѡ҆́бразомъ твои́мъ бж҃е́ственнымъ почты́й,  престꙋпле́нїемъ же за́повѣди па́ки мѧ̀ возврати́вый въ  зе́млю, ѿ неѧ́же взѧ́тъ бы́хъ, на є҆́же по подо́бїю  возведѝ дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и: 
Оу҆поко́й бж҃е рабы̑ твоѧ̑, и҆ оу҆чинѝ ѧ҆̀ въ  раѝ, и҆дѣ́же ли́цы ст҃ы́хъ гдⷭ҇и, и҆ пра́вєдницы  сїѧ́ютъ ꙗ҆́кѡ свѣти̑ла, оу҆со́пшыѧ рабы̑ твоѧ̑  оу҆поко́й, презира́ѧ и҆́хъ всѧ̑ согрѣшє́нїѧ. 
Сла́ва: Трисїѧ́тельное є҆ди́нагѡ бж҃ества̀,  бл҃гоче́стнѡ пое́мъ вопїю́ще: ст҃ъ є҆сѝ ѻ҆́ч҃е  безнача́льный, собезнача́льный сн҃е, и҆ бж҃е́ственный  дш҃е: просвѣтѝ на́съ вѣ́рою тебѣ̀ слꙋжа́щихъ, и҆  вѣ́чнагѡ ѻ҆гнѧ̀ и҆схитѝ. 
И҆ ны́нѣ: Ра́дꙋйсѧ чⷭ҇таѧ, бг҃а пло́тїю ро́ждшаѧ  во сп҃се́нїе всѣ́хъ, є҆́юже ро́дъ человѣ́ческїй  ѡ҆брѣ́те сп҃се́нїе: тобо́ю да ѡ҆брѧ́щемъ ра́й, бцⷣе  чⷭ҇таѧ бл҃гослове́ннаѧ. 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. (л. з҃і ѡ҆б.) 
Посе́мъ є҆ктенїа̀ ѡ҆ оу҆со́пшихъ: Па́ки и҆  па́ки: 
І҆ере́й мл҃твꙋ: Бж҃е дꙋхѡ́въ: Мы́ же: Гдⷭ҇и  поми́лꙋй, м҃. 
И҆ по возгла́сѣ сѣда́ленъ, гла́съ є҃: 
Поко́й сп҃се на́шъ, съ првⷣными рабы̑ твоѧ̑, и҆  сїѧ̑ вселѝ во дворы̀ твоѧ̑, ꙗ҆́коже є҆́сть пи́сано:  презира́ѧ ꙗ҆́кѡ бл҃гъ прегрѣшє́нїѧ и҆́хъ вѡ́льнаѧ и҆  невѡ́льнаѧ, и҆ всѧ̑ ꙗ҆̀же въ вѣ́дѣнїи и҆ не въ  вѣ́дѣнїи, чл҃вѣколю́бче. 
Сла́ва, и҆ ны́нѣ, бг҃оро́диченъ: Ѿ дв҃ы  возсїѧ́вый мі́рꙋ хрⷭ҇тѐ бж҃е, и҆ сы́ны свѣ́та то́ю  показа́вый, поми́лꙋй на́съ. 
Стїхосло́вимъ же: Гдⷭ҇ви пое́мъ: 
Канѡ́нъ же пое́мъ ст҃а́гѡ ѻ҆би́тели на ѕ҃: И҆  трїѡ́ди на и҃. Пое́тъ же сѧ и҆ втора́ѧ пѣ́снь без̾  стїхосло́вїѧ. И҆ пѣ̑сни ѱалти́ра. Канѡ́нъ стꙋді́та  творе́нїе, въ трⷪ҇чныхъ и҆ бг҃оро́дичныхъ тропарѣ́хъ  краестро́чїе: Недосто́йнагѡ ѳео́дѡра. Гла́съ и҃. 
Пѣ́снь а҃. 
І҆рмо́съ: Пѣ́снь возсле́мъ лю́дїе: 
Всѝ помо́лимсѧ хрⷭ҇тꙋ̀, творѧ́ще па́мѧть дне́сь  ѿ вѣ́ка ме́ртвыхъ, да вѣ́чнагѡ ѻ҆гнѧ̀ и҆зба́витъ ѧ҆̀  въ вѣ́рѣ оу҆со́пшыѧ, и҆ наде́ждѣ жи́зни вѣ́чныѧ. 
Глꙋбино́ю сꙋде́бъ твои́хъ хрⷭ҇тѐ, всепремꙋ́дрѣ  ты̀ пред̾ѡпредѣли́лъ є҆сѝ коегѡ́ждо кончи́нꙋ жи́зни,  предѣ́лъ и҆ ѡ҆́бразъ. тѣ́мже ꙗ҆́же покры̀ гро́бъ во  всѧ́кой странѣ̀, на сꙋдѣ̀ сп҃сѝ всеще́дрый. 
Предѣ́лы жи́зни на́шеѧ да́вый, тѣ́мже  оу҆со́пшыѧ ѿ жите́йскїѧ но́щи, днѐ невече́рнѧгѡ сы́ны  покажѝ гдⷭ҇и, сщ҃е́нники правосла̑вныѧ, и҆ всѧ̑ вѣ̑рныѧ  лю́ди твоѧ̑. 
Ꙗ҆̀же покры̀ вода̀, и҆ бра́нь пожа́тъ, трꙋ́съ же  ꙗ҆̀же ѡ҆б̾ѧ́тъ, и҆ оу҆бі̑йцы оу҆би́ша, и҆ ѻ҆́гнь  ꙗ҆́же попалѝ, вѣ̑рныѧ, млⷭ҇тиве въ ча́сти оу҆чинѝ  првⷣныхъ. 
Всѧ̑ презира́ѧй плѡтскі́ѧ до́лги на́шѧ сп҃се  на́шъ, во всѧ́комъ во́зрастѣ всегѡ̀ ро́да человѣ́ча,  пред̾ сꙋди́щемъ (л. и҃і) твои́мъ поста́ви неѡсꙋжде́ны,  тебѣ̀ созда́телю ѿвѣща́ющыѧ. 
[Т] Сла́ва, трⷪ҇ченъ: Трѝ є҆ди́нагѡ є҆стества̀  пою̀, ли́ца самоѷпоста̑снаѧ, нерожде́нна ѻ҆ц҃а̀, сн҃а  ро́ждшагосѧ, и҆ дх҃а ст҃а́го: безнача́льное црⷭ҇тво,  вла́сть, бж҃ество̀ є҆ди́но. 
[О] Бг҃оро́диченъ: Вои́стиннꙋ ты̀ ꙗ҆ви́ласѧ  є҆сѝ нб҃о на землѝ, бо́льшее вы́шнѧгѡ нб҃сѐ,  безневѣ́стнаѧ дв҃о: и҆з̾ тебе́ бо возсїѧ̀ со́лнце въ  мі́рѣ, влады́чествꙋѧй пра́вдою. 
Катава́сїа: Пѣ́снь возсле́мъ лю́дїе чꙋ́дномꙋ бг҃ꙋ  на́шемꙋ, свободи́вшемꙋ і҆и҃лѧ ѿ рабо́ты, пѣ́снь  побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ  влⷣцѣ. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ  дв҃ы въ послѣ̑днѧѧ без̾ мꙋ́жа заче́ншїйсѧ и҆  разрꙋши́вый грѣ́хъ пра́ѻтца а҆да́ма, ꙗ҆́кѡ  чл҃вѣколю́бецъ. 
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ,  пра́веднымъ сꙋдо́мъ водрꙋзи́вый предѣ́лы жи́зни, въ  нетлѣ́нїе ѿ тлѝ прїе́млѧй всѧ̑ оу҆со́пшыѧ въ  наде́жди вѣ́чнагѡ воскрⷭ҇нїѧ. 
Ѿ четы́рехъ конє́цъ гдⷭ҇и, прїе́млѧй вѣ́рнѡ  оу҆со́пшыѧ, въ мо́ри, и҆лѝ на землѝ, и҆лѝ въ  рѣка́хъ, и҆сто́чницѣхъ, и҆лѝ є҆́зерѣхъ, и҆лѝ въ  рове́нницѣхъ снѣ́дь ѕвѣрє́мъ бы́вшыѧ, и҆ пти́цамъ, и҆  гадѡ́мъ, всѧ̑ оу҆поко́й. 
Въ твое́й дла́ни всѧ́чєскаѧ гдⷭ҇и, предразсꙋди́лъ  є҆сѝ, разрѣ́шшыѧсѧ въ соста́вы четы́ри: въ прише́ствїи  твое́мъ собра́въ воскр҃сѝ, всѧ̑ ꙗ҆̀же въ невѣ́дѣнїи,  и҆ ра́зꙋмѣ, проща́ѧ тѣ̑мъ прегрѣшє́нїѧ. 
Ѽ стра́шнагѡ твоегѡ̀ втора́гѡ, гдⷭ҇и,  прише́ствїѧ! занѐ ꙗ҆́кѡ въ ви́дѣ мо́лнїи на зе́млю  прише́дъ, воздви́гнеши всѐ созда́нїе твоѐ сꙋди́тисѧ, въ  вѣ́рѣ тебѣ̀ (л. и҃і ѡ҆б.) тогда̀ пожи́вшихъ,  срѣ́тшихъ тѧ̀ съ тобо́ю бы́ти сподо́би. 
[Ѵ] Сла́ва, трⷪ҇ченъ: Пресоверше́ннаѧ є҆ди́нице,  пребж҃е́ственнаѧ, трїѷпоста́снаѧ, нерожде́нне ѻ҆́ч҃е и҆  сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ же  ꙗ҆влѧ́ѧйсѧ: сꙋщество̀ є҆ди́но и҆ є҆стество̀,  гдⷭ҇ьство, црⷭ҇тво, сп҃сѝ всѣ́хъ на́съ. 
[А] Бг҃оро́диченъ: Неизглаго́ланное чꙋ́до твоегѡ̀  ржⷭ҇тва̀ мт҃и дв҃о: ка́кѡ бо и҆ ражда́еши, и҆ чиста̀  є҆сѝ въ то́мже; ка́кѡ ѻ҆троча̀ ражда́еши, и҆ не вѣ́си  и҆скꙋ́са мꙋ́жеска ѿню́дъ; ꙗ҆́коже вѣ́сть па́че  є҆стества̀ ѿ менѐ новолѣ́пнѡ сло́во бж҃їе  ро́ждшеесѧ. 
Катава́сїа: Ви́дите ви́дите, ꙗ҆́кѡ а҆́зъ: 
Пѣ́снь г҃. 
І҆рмо́съ: Оу҆твержде́й рꙋко́ю: 
Преше́дшыѧ житїѧ̀ тече́нїе, въ сла́вѣ  бл҃гоче́стной првⷣнымъ ѡ҆дѣ́ѧтисѧ вѣнце́мъ сподо́би  бж҃е, и҆ вѣ́чныхъ бла̑гъ наслади́тисѧ. 
Напра́снѡ восхищє́нныѧ, попалѧ́ємыѧ ѿ мо́лнїи,  и҆ и҆зме́рзшыѧ мра́зомъ, и҆ всѧ́кою ра́ною, оу҆поко́й  бж҃е, є҆гда̀ ѻ҆гне́мъ всѧ̑ и҆скꙋ́сиши. 
Присномꙋ́тное житїѧ̀ мо́ре преплы́вшыѧ хрⷭ҇тѐ, въ  нетлѣ́нное твоегѡ̀ житїѧ̀ сподо́би приста́нище притещѝ,  правосла́внымъ житїе́мъ ѡ҆кормлє́ныѧ. 
И҆̀хже всѧ́кое є҆стество̀ морски́хъ и҆ пти́цъ  нбⷭ҇ныхъ, прїѧ́тъ снѣде́нїе хрⷭ҇тѐ, твои́ми сꙋдьба́ми,  воскр҃сѝ бж҃е, въ послѣ́днїй де́нь со сла́вою. 
[Н] Сла́ва, трⷪ҇ченъ: Оу҆́мнѡ бж҃е́ственнꙋю  є҆ди́ницꙋ, въ трѝ ли́ца про́стѡ кꙋ́пнѡ є҆́же пресѣщѝ  совокꙋплѧ́ю несѣкѡ́маѧ: ꙗ҆́коже бо ско́рость мо́лнїи,  трисїѧ́ющаѧ ви́дитсѧ во є҆ди́нствѣ. (л. ѳ҃і)  
[А] Бг҃оро́диченъ: Недоꙋмѣ́нное твоѐ чꙋ́до:  без̾ мꙋ́жа бо ражда́еши, и҆ дв҃ство твоѐ чⷭ҇таѧ,  соблюда́еши ро́ждши. тѣ́мже а҆́гг҃лъ мно́жество, и҆  человѣ́ческїй ро́дъ пое́тъ тѧ̀ во вѣ́ки. 
Катава́сїа: Оу҆твержде́й рꙋко́ю твое́ю, сло́ве  бж҃їй нб҃са̀, просвѣще́нїемъ твоегѡ̀ и҆́стиннагѡ  позна́нїѧ, оу҆твердѝ и҆ на́съ на тѧ̀ надѣ́ющихсѧ  сердца̀. 
Сѣда́ленъ, гла́съ є҃: Подо́бенъ: Собезнача́льное  сло́во: 
На́съ ра́ди претерпѣ́вый крⷭ҇тъ и҆ сме́рть, и҆  оу҆мертви́вый а҆́дъ, и҆ совоскр҃си́вый мє́ртвыѧ,  преста́вльшыѧсѧ ѿ на́съ сп҃се, оу҆поко́й, ꙗ҆́кѡ  чл҃вѣколю́бецъ бг҃ъ, и҆ въ тре́петное и҆ стра́шное  прише́ствїе твоѐ жизнода́вче, ꙗ҆́кѡ и҆мѣ́ѧй мно́жество  млⷭ҇ти, црⷭ҇твїѧ твоегѡ̀ сподо́би. 
Сла́ва, то́йже. И҆ ны́нѣ, бг҃оро́диченъ: 
Ско́рый тво́й покро́въ, и҆ по́мощь и҆ млⷭ҇ть  покажѝ на рабѣ́хъ твои́хъ, и҆ во́лны чⷭ҇таѧ, оу҆кротѝ  сꙋ́етныхъ помышле́нїй, и҆ па́дшꙋю дꙋ́шꙋ мою̀ возста́ви  бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли́ка  и҆ хо́щеши. 
Пѣ́снь д҃. 
І҆рмо́съ: И҆з̾ горы̀ прїѡсѣне́нныѧ: 
Ѻ҆тцы̀ и҆ пра́ѻтцы, дѣ́ды и҆ пра́дѣды, ѿ  пе́рвыхъ и҆ да́же до послѣ́днихъ, во бл҃гозако́нїи  оу҆ме́ршыѧ и҆ бл҃говѣ́рїи, всѧ̑ помѧнѝ сп҃се на́шъ. 
Въ горѣ̀, на пꙋтѝ, на мѣ́стѣхъ пꙋсты́хъ житїѐ  ѡ҆ста́вльшыѧ въ вѣ́рѣ, мона́хи же и҆ бѣльцы̀, ю҆́ношы  и҆ ста́рцы, со ст҃ы́ми хрⷭ҇тѐ вселѝ. 
Ѿ печа́ли и҆ ра́дости преше́дшыѧ ненаде́жнѡ,  вѣ́рою а҆́бїе премѣни́вшыѧ житїѐ, въ бл҃годе́нствїи  пострада́вшыѧ, и҆лѝ ѕлоде́нствїи, всѧ̑ оу҆поко́й сп҃се  на́шъ. (л. ѳ҃і ѡ҆б.) 
Ꙗ҆̀же оу҆бѝ ме́чь, и҆ ко́нь совосхи́ти, гра́дъ,  снѣ́гъ и҆ тꙋ́ча оу҆мно́женнаѧ: ꙗ҆̀же оу҆давѝ  плі́нѳа, и҆лѝ пе́рсть посы́па, хрⷭ҇тѐ сп҃се на́шъ  оу҆поко́й. 
[Ѯ] Сла́ва, трⷪ҇ченъ: Стра́нно ꙗ҆́кѡ є҆ди́но,  и҆ трѝ, бж҃ество̀ всѐ по є҆ди́номꙋ лицꙋ̀  нераздѣ́льно: ѻ҆ц҃ъ бо, сн҃ъ, и҆ дх҃ъ ст҃ы́й є҆́сть  покланѧ́емь, ꙗ҆́кѡ є҆ди́нъ бг҃ъ. 
[І] Бг҃оро́диченъ: Напра́ви на́съ дв҃о, мл҃твами  твои́ми, ѡ҆кормлѧ́ющи ѡ҆бꙋрева́ємыѧ волно́ю грѣха̀, во  сп҃си́тєльнаѧ приста̑нища, гдⷭ҇ороди́тельнице,  и҆збавлѧ́ющи ѿ всѧ́кихъ лю́тыхъ. 
Катава́сїа: И҆з̾ горы̀ прїѡсѣне́нныѧ сло́ве,  прⷪ҇ро́къ, є҆ди́ныѧ бцⷣы, хотѧ́ще воплоти́тисѧ,  бг҃ови́днѡ оу҆смотрѝ, и҆ со стра́хомъ славосло́вѧше  си́лꙋ твою̀. 
Пѣ́снь є҃. 
І҆рмо́съ: Оу҆́тренюетъ дх҃ъ мо́й: 
Коегѡ́ждо па́мѧть оу҆ме́ршихъ бл҃гоче́стнѡ ѿ  вѣ́ка дне́сь творѧ́ще гдⷭ҇и, прилѣ́жнѡ тѝ вопїе́мъ:  всѧ̑ оу҆поко́й со ст҃ы́ми твои́ми. 
Ѿ всѧ́кагѡ, ꙗ҆̀же прїѧ́лъ є҆сѝ, ро́да и҆  ро́да въ царѣ́хъ, въ кнѧзѣ́хъ, и҆лѝ мона́шествꙋющихъ  правосла̑вныѧ, ще́дре, вѣ́чнагѡ и҆зба́ви мꙋче́нїѧ. 
Всѣ́хъ ꙗ҆̀же созда́лъ є҆сѝ полє́знаѧ вѣ́дый,  и҆̀мже попꙋсти́лъ є҆сѝ гдⷭ҇и, внеза́пными паде́жьми  ненаде́жнѡ оу҆мре́ти, и҆зба́ви мꙋ́ки всѧ́кїѧ бж҃е на́шъ. 
Ѻ҆гнѧ̀ при́снѡ палѧ́щагѡ, и҆ ѿ тьмы̀  несвѣти́мыѧ, скре́жета зꙋ́бнагѡ, и҆ че́рвїѧ безконе́чнѡ  мꙋ́чащагѡ и҆ всѧ́кагѡ мꙋче́нїѧ и҆зба́ви сп҃се на́шъ, всѧ̑  вѣ́рнѡ оу҆ме́ршыѧ. 
[О] Сла́ва, трⷪ҇ченъ: Є҆динопресто́льнаѧ,  безнача́льнаѧ, трїѷпоста́снаѧ є҆ди́нице, раздѣле́нїемъ  є҆ди́нство, и҆ вопроти́въ ли́цы є҆стество̀ и҆мꙋ́щаѧ, во  є҆ди́но на́съ совокꙋпѝ хотѣ́нїе твои́хъ за́повѣдей.  (л. к҃) 
[Ѵ] Бг҃оро́диченъ: Па́че ѻ҆гнезра́чныхъ  серафі́мѡвъ ꙗ҆ви́ласѧ є҆сѝ чⷭ҇таѧ чⷭ҇тнѣ́йшаѧ,  поро́ждши си̑мъ непристꙋ́пнаго сп҃са, воплоще́нїемъ  ѡ҆божи́вшаго земноро́дныхъ смѣше́нїе. 
Катава́сїа: Оу҆́тренюетъ дꙋ́хъ мо́й къ тебѣ̀  бж҃е, занѐ свѣ́тъ повелѣ̑нїѧ прише́ствїѧ твоегѡ̀:  и҆́миже оу҆̀бо ѡ҆зарѝ оу҆́мъ на́шъ влⷣко, и҆ наста́ви  на стезю̀ жи́зни. 
Пѣ́снь ѕ҃. 
І҆рмо́съ: Содержи́ма мѧ̀: 
Сме́рти разрѣши́въ болѣ̑зни, пострада́въ  нача́льниче жи́зни бж҃е на́шъ, оу҆со́пшыѧ ѿ вѣ́ка  рабы̑ твоѧ̑ оу҆поко́й. 
Неизглаго́ланными твои́ми сꙋдьба́ми, ꙗ҆̀же  оу҆би́ша чарѡ́внаѧ напоє́нїѧ, ѡ҆тра̑вы, кѡ́стнаѧ  оу҆давлє́нїѧ, со ст҃ы́ми гдⷭ҇и оу҆поко́й. 
Є҆гда̀ сꙋди́ти бꙋ́деши всѧ́чєскимъ, стоѧ́щымъ  наги́мъ и҆ ѿкровє́нымъ пред̾ лице́мъ твои́мъ: тогда̀  ще́дре, пощадѝ послꙋжи́вшыѧ тѝ вѣ́рнѡ бж҃е. 
Послѣ́днею оу҆́бѡ трꙋбо́ю вострꙋби́вшꙋ твоемꙋ̀  а҆рха́гг҃лꙋ, въ воскрⷭ҇нїе жи́зни всѣ́хъ, тогда̀  хрⷭ҇тѐ, рабы̑ твоѧ̑ оу҆поко́й. 
Ѿ вѣ́ка ꙗ҆̀же прїѧ́лъ є҆сѝ вѣ̑рныѧ бж҃е,  ро́дъ всѧ́кїй человѣ́ческїй сподо́би, во вѣ́ки со  слꙋжа́щими тебѣ̀, сла́вити тѧ̀. 
[Ѳ] Сла́ва, трⷪ҇ченъ: Бг҃онача́лїе трист҃о́е,  є҆динопрⷭ҇то́льное, ѻ҆́ч҃е, сн҃е со ст҃ы́мъ дх҃омъ, ты̀  є҆сѝ бг҃ъ мо́й, вседержи́тельствомъ твои́мъ содержа́й  всѐ. 
[Е] Бг҃оро́диченъ: Ѿ ко́рене твоегѡ̀ возсїѧ̀  цвѣ́тъ жи́зни, і҆ессе́е пра́ѻтче взыгра́й сп҃са́ѧй  мі́ръ, ѿ чⷭ҇тыѧ ѻ҆трокови́цы хрⷭ҇то́съ бг҃ъ. 
Катава́сїа: Содержи́ма мѧ̀ прїимѝ чл҃вѣколю́бче,  грѣхѝ мно́гими и҆ припа́дающа щедро́тамъ твои̑мъ,  ꙗ҆́кѡ прⷪ҇ро́ка гдⷭ҇и, и҆ сп҃си́ мѧ. (л. к҃ ѡ҆б.) 
Конда́къ: Со ст҃ы́ми оу҆поко́й хрⷭ҇тѐ, дꙋ́шы  ра̑бъ твои́хъ, и҆дѣ́же нѣ́сть болѣ́знь, ни печа́ль, ни  воздыха́нїе, но жи́знь безконе́чнаѧ. 
І҆́косъ: Са́мъ є҆ди́нъ є҆сѝ безсме́ртный,  сотвори́вый и҆ созда́вый человѣ́ка: земні́и оу҆́бѡ ѿ  землѝ созда́хомсѧ, и҆ въ зе́млю тꙋ́южде по́йдемъ,  ꙗ҆́коже повелѣ́лъ є҆сѝ, созда́вый мѧ̀ и҆ рекі́й мѝ:  ꙗ҆́кѡ землѧ̀ є҆сѝ, и҆ въ зе́млю ѿи́деши: а҆́може  всѝ человѣ́цы по́йдемъ, надгро́бное рыда́нїе, творѧ́ще  пѣ́снь: а҆ллилꙋ́їа. 
Сѷнаѯа́рїй пе́рвѣе мине́и: та́же настоѧ́щїй. 
Стїхѝ: 
Не воспомина́й прегрѣше́нїй оу҆ме́ршихъ сло́ве, 
Бл҃гі̑ѧ твоѧ̑ щедрѡ́ты мє́ртвы не показꙋ́ѧй. 
Въ сі́й де́нь па́мѧть ѿ вѣ́ка бл҃гоче́стнѡ  сконча́вшихсѧ человѣ́кѡвъ всѣ́хъ, бж҃е́ственнѣйшїи  ѻ҆тцы̀ оу҆зако́ниша соверша́ти, вины̀ ра́ди сицевы̀.  Поне́же бо нѣ́цыи безго́днꙋю мно́гажды на стра́нствѣ  под̾ѧ́ша сме́рть, въ мо́ри же и҆ непрохо́дныхъ гора́хъ,  стремни́нахъ же и҆ про́пастехъ, и҆ па́гꙋбахъ, и҆  гла́дѣхъ, и҆ запале́нїѧхъ, и҆ ле́дахъ, и҆ бра́нехъ, и҆  стꙋ́денѧхъ, и҆ и҆ні̑ѧ всѧ̑кїѧ смє́рти претерпѣ́вше:  ра́внѡ же и҆ оу҆бо́зїи сꙋ́ще, и҆ немощні́и, и҆  оу҆законе́нныхъ ѱалмѡ́въ и҆ пѣ́сней па́мѧти не  полꙋчи́ша: человѣколю́бнѣ бж҃е́ственнїи ѻ҆тцы̀  дви́жими ѻ҆́бщнѡ па́мѧть си́хъ всѣ́хъ твори́ти  собо́рнѣй цр҃кви оу҆зако́ниша, ѿ сщ҃е́нныхъ а҆пⷭ҇лъ  прїе́мше, да и҆ оу҆зако́ненныхъ по ча́сти нѣ́кимъ  слꙋ́чаемъ не полꙋчи́вше, ны́нѣ ѻ҆́бщею па́мѧтїю и҆ сі́и  помина́ютсѧ: показꙋ́юще, ꙗ҆́кѡ и҆ ꙗ҆̀же ѡ҆ ни́хъ  быва́ємаѧ, вели́кꙋ тѣ̑мъ хода́тайствꙋютъ по́льзꙋ. По  є҆ди́номꙋ оу҆́бѡ ѡ҆́бразꙋ си́це бж҃їѧ цр҃ковь па́мѧть  сотворѧ́етъ дꙋша́мъ. Второ́е же, поне́же второ́е  хрⷭ҇то́во прише́ствїе положи́ти на оу҆́трешнїй де́нь  хотѧ́хꙋ, прили́чнѡ и҆ дꙋша́мъ па́мѧть сотворѧ́ютъ:  ꙗ҆́коже оу҆́бѡ стра́шнаго сꙋдїю̀ и҆ неѡбинове́ннаго  оу҆молѧ́юще, ѻ҆бы́чнꙋю млⷭ҇ть къ ни̑мъ (л. к҃а)  оу҆потреби́ти, и҆ ѡ҆бѣтова́ннѣй тѣ́хъ оу҆чини́ти  пи́щи. И҆́накѡ же, и҆ а҆да́мово и҆згна́нїе ст҃і́и хотѧ́ще  въ прїидꙋ́щꙋю и҆зложи́ти недѣ́лю, ꙗ҆́коже нѣ́кое  поко́ище пред̾ꙋмышлѧ́ютъ. И҆ коне́чнѣе всѣ́хъ, є҆́же  по на́мъ, настоѧ́щимъ ны́нѣ оу҆покое́нїемъ, да ѿтꙋ́дꙋ  ꙗ҆́кѡ и҆з̾ нача́ла на́чнꙋтъ. Є҆́же бо послѣ́днѣйшее  всѣ́хъ ѿ на́съ пожи́вшихъ ѿ неꙋмы́тнагѡ сꙋдїѝ  бꙋ́детъ и҆спыта́нїе, и҆ да человѣ́ки си́ми  оу҆страши́вше, къ поста̀ подвигѡ́мъ сотворѧ́тъ  бл҃гоꙋдѡ́бны. Въ сꙋббѡ́тꙋ же при́снѡ дꙋша́мъ па́мѧть  твори́мъ, ꙗ҆́кѡ сꙋббѡ́та оу҆покое́нїе зна́менꙋетъ  є҆вре́йски. И҆ оу҆ме́ршихъ оу҆́бѡ, ꙗ҆́кѡ ѿ  жите́йскихъ и҆ про́чихъ всѣ́хъ оу҆поко́ившихсѧ и҆ въ  поко́ищнѣмъ днѝ, за ни́хъ мольбы̑ твори́мъ, є҆́же  оу҆́бѡ и҆ на всѧ́кꙋ оу҆держа́сѧ быва́ти сꙋббѡ́тꙋ: а҆  є҆́же ны́нѣ собо́рнѣ помина́емъ, за всѧ́каго молѧ́щесѧ  бл҃гочести́ваго. Вѣ́дꙋще оу҆́бѡ бж҃е́ственнїи ѻ҆тцы̀,  ꙗ҆́кѡ ꙗ҆́же за оу҆со́пшихъ быва́ємыѧ па̑мѧти,  глаго́лю, ми́лѡстыни и҆ слꙋ̑жбы вели́кꙋ тѣ̑мъ подаю́тъ  ѡ҆сла́бꙋ и҆ по́льзꙋ: и҆ ѻ҆со́бнѣ и҆ ѻ҆́бще сїѐ  це́ркви твори́ти поꙋща́ютъ, ѿ ст҃ы́хъ а҆пⷭ҇лъ сїѐ  прїе́мше, ꙗ҆́кѡ рече́сѧ. Ꙗ҆́коже и҆ а҆реопагі́тъ  глаго́летъ дїонѵ́сїй: ꙗ҆́кѡ по́льзꙋютъ дꙋ́шы ѡ҆ ни́хъ  быва́ємаѧ. Ꙗ҆́вѣ оу҆́бѡ и҆ ѿ и҆́ныхъ мно́гихъ. Но  и҆ ѿ по́вѣсти по ст҃о́мꙋ мака́рїю, и҆́же мꙋ́жа  нечести́ва є҆́ллина сꙋ́хꙋ лби́нꙋ на пꙋтѝ мимоходѧ̀  ѡ҆брѣ́тъ, вопроша́ше: а҆́ще нѣ́кое когда̀ во а҆́дѣ  оу҆тѣше́нїѧ чꙋ́вство и҆́мꙋтъ; Та́ѧ же ѿвѣща̀: мно́гꙋ  тѣ̑мъ ѡ҆сла́бꙋ и҆мѣ́ти, внегда̀ за оу҆со́пшихъ  мо́лишисѧ ѻ҆́тче, ре́кши. Бѧ́ше бо сїѐ творѧ̀ вели́кїй  и҆ молѧ́сѧ бг҃ꙋ, оу҆вѣ́дати жела́ѧ, а҆́ще по́льза  нѣ́каѧ преждеꙋсо́пшымъ ѿсю́дꙋ бы́сть. Но и҆ григо́рїй  бесѣ́довникъ, мл҃твою царѧ̀ траїа́на сп҃сѐ, слы́шавъ  ѿ бг҃а, никогда́же є҆мꙋ̀ ѡ҆ нечести́вѣмъ моли́тисѧ.  Є҆́й оу҆́бѡ, и҆ бг҃оме́рзкаго ѳео́фїла ѳеодѡ́ра цари́ца  ст҃ы́ми мꙋжмѝ и҆ и҆сповѣ́дники ѿ мꙋче́нїй и҆схи́ти и҆  спасѐ, ꙗ҆́коже повѣствова́сѧ. Составлѧ́етъ же ѡ҆  оу҆со́пшихъ даѧ̑нїѧ ꙗ҆́кѡ блага́ѧ, и҆ бг҃осло́въ  григо́рїй въ надгро́бнѣмъ сло́вѣ, є҆́же къ кеса́рїю  бра́тꙋ. Вели́кїй же златоꙋ́стъ, є҆́же къ фїлїпписі́ѡмъ,  та́кѡ речѐ: оу҆мы́слимъ ѿше́дшымъ по́льзꙋ, (л. к҃а  ѡ҆б.) дади́мъ и҆̀мъ прили́чное поможе́нїе, ми́лѡстыни,  глаго́лю, и҆ приношє́нїѧ: и҆́бо вели́кꙋю ѿра́дꙋ си̑мъ  ве́щь прино́ситъ, и҆ наипа́че прїѡбрѣ́тенїе и҆ по́льзꙋ.  Ни бо̀ всꙋ́е, ꙗ҆́коже ключи́сѧ, сїѧ̑  оу҆законоположи́шасѧ, и҆ бж҃їей цр҃кви ѿ є҆гѡ̀  всемꙋ́дрыхъ оу҆чени̑къ преда́шасѧ, є҆́же на стра́шныхъ  та́йнахъ па́мѧть твори́ти свѧще́нникꙋ ѡ҆ оу҆со́пшихъ въ  вѣ́рѣ. И҆ па́ки: во твое́мъ оу҆чине́нїи, съ ча́ды и҆  сро́дники снаслѣ́дника да и҆́мать писа́нїе твоѐ, и҆  сꙋдїино̀ и҆́мѧ: и҆ па́мѧть тѝ да не безча́ствꙋетъ  ни́щихъ, и҆ а҆́зъ си̑мъ спорꙋ́чникъ. Глаго́летъ же и҆  вели́кїй а҆ѳана́сїй: а҆́ще и҆ на воздꙋ́хъ во бл҃гоче́стїи  сконча́выйсѧ положе́нъ бы́сть, не ѿрица́йсѧ ма́сла и҆  свѣ́щъ, хрⷭ҇та̀ бг҃а призыва́ѧ, на гро́бѣ запали́ти:  прїѧ̑тна бо сꙋ́ть сїѧ̑ бг҃ꙋ, и҆ мно́гое сїѧ̑ приносѧ́ща  воздаѧ́нїе. А҆́ще оу҆́бѡ грѣ́шенъ оу҆ме́рый, да  разрѣши́ши є҆гѡ̀ прегрѣшє́нїѧ: а҆́ще ли же првⷣнъ,  да мзда́мъ приложе́нїе бꙋ́детъ: а҆́ще же не́гли кто̀  стра́ненъ и҆ ни́щъ сы́й, не и҆́мать ѡ҆ си́хъ пекꙋ́щагѡсѧ:  но бг҃ъ првⷣнъ и҆ чл҃вѣколю́бецъ сы́й, намѣ́ритъ и҆  ѻ҆́номꙋ за нищетꙋ̀, ꙗ҆́кѡ вѣ́сть, ра́внꙋ ми́лость.  И҆́накѡ же, и҆ приносѧ́й за сицєвы́ѧ, мзды̀  соприча́ствꙋетъ, ꙗ҆́кѡ любо́вь ѡ҆ сп҃се́нїи бли́жнѧгѡ  показꙋ́ѧй. Ꙗ҆́коже и҆но́го помазꙋ́ѧй мѵ́ромъ, ѻ҆́нъ  себѐ пре́жде бл҃гоꙋха́етъ, ꙗ҆́коже и҆ повелѣ̑ннаѧ, и҆  завѣ́ты въ сицевы́хъ. Не и҆сполнѧ́ющїи же, сꙋ́дъ  всѧ́чески и҆мѣ́ти бꙋ́дꙋтъ, до́ндеже оу҆́бѡ второ́е  прїи́детъ хрⷭ҇то́во прише́ствїе. Є҆ли̑ка оу҆́бѡ за  оу҆со́пшихъ быва́ютъ, по́льзꙋ даю́тъ, ꙗ҆́коже  бж҃е́ственнїи ѻ҆тцы̀ глаго́лютъ: и҆ наипа́че ма̑лаѧ  нѣ̑каѧ содѣ́лавшымъ бл҃га̑ѧ, є҆гда̀ съ живꙋ́щими бѧ́хꙋ  сопричте́ни. А҆́ще оу҆́бѡ и҆ нѣ̑каѧ [сꙋ́ть] ꙗ҆́кѡ  долгѡ́въ къ цѣломꙋ́дрїю мно́гихъ, бж҃е́ственное  глаго́летъ писа́нїе, но бж҃їе человѣколю́бїе ꙗ҆́кѡ на  мно́жае побѣжда́етъ. А҆́ще бо ра́вный вѣ́съ ѡ҆брѧ́щетсѧ  до́брыхъ и҆ гнꙋ́сныхъ, побѣжда́етъ чл҃вѣколю́бное.  А҆́ще же и҆ ма́ло что̀ ѕлы́хъ мѣ́рило ѡ҆тѧгча́етсѧ,  преѡдолѣва́етъ па́ки пребл҃го́е. Вѣ́домо же бꙋ́ди,  ꙗ҆́кѡ позна́ютъ та́мѡ дрꙋ́гъ дрꙋ́га всѝ, ꙗ҆̀же зна́ютъ  же, и҆ ꙗ҆̀же никогда́же ви́дѣша, [ꙗ҆́коже (л. к҃в)  бж҃е́ственный глаго́летъ златоꙋ́стый, ѿ при́тчи къ  бога́томꙋ и҆ ла́зарю сїѐ составлѧ́ѧ], ѻ҆ба́че не  тѣле́снымъ нѣ́кимъ ѡ҆́бразомъ: є҆ди́нъ бо во́зрастъ  всѝ, и҆ ꙗ҆̀же ѿ бытїѧ̀ позна́нїѧ прїи́мꙋтъ:  зри́тельнымъ же ѻ҆́комъ дꙋше́внымъ, ꙗ҆́кѡ и҆ бг҃осло́въ  въ надгро́бнѣмъ сло́вѣ къ кеса́рїю глаго́летъ: тогда̀,  глаго́лѧ, кеса́рїа оу҆зрю̀ свѣ́тла, сла́вна, ꙗ҆ко́въ  мѝ во снѣ̀ мно́гащи ꙗ҆ви́ласѧ є҆сѝ, бра́тїй  любе́знѣйшїй. Вели́кїй же и҆ мно́гїй а҆ѳана́сїй, а҆́ще  и҆ не глаго́летъ си́це въ словесѣ́хъ ко кнѧ́зю  а҆нтїо́хꙋ, но въ сло́вѣ ѡ҆ оу҆со́пшихъ глаго́летъ:  ꙗ҆́кѡ и҆ да́же до ѻ҆́бщагѡ воскресе́нїѧ, даде́сѧ  ст҃ы̑мъ дрꙋ́гъ дрꙋ́га познава́ти и҆ свесели́тисѧ:  грѣ́шнїи же и҆ сегѡ̀ лиши́шасѧ. Ст҃ы̑мъ же мꙋ́ченикѡмъ,  и҆ ꙗ҆̀же ѿ на́съ твори̑маѧ назира́ти даде́сѧ, и҆  посѣща́ти. Тогда́ же дрꙋ́гъ дрꙋ́га всѝ позна́ютъ,  є҆гда̀ и҆ сокровє́наѧ всѣ́хъ ꙗ҆вѧ́тсѧ. Вѣ́домо же  бꙋ́ди, ꙗ҆́кѡ ны́нѣ въ нѣ́кихъ мѣ́стѣхъ ѿлꙋче́нныхъ  дꙋ́шы ст҃ы́хъ пребыва́ютъ, и҆ грѣ́шныхъ па́ки ѻ҆со́бь:  ѻ҆́вїи оу҆пова́нїемъ ра́дꙋющесѧ, ѻ҆́вїи же ѕлы́хъ  ча́ѧнїемъ печа́лꙋющесѧ. Не взѧ́ша бо ст҃і́и ѡ҆бѣтова́нїѧ  бл҃ги́хъ и҆ є҆щѐ, ꙗ҆́коже глаго́летъ бж҃е́ственный  а҆пⷭ҇лъ, бг҃ꙋ лꙋ́чшее нѣ́что ѡ҆ на́съ пред̾ꙋвѣ́девшꙋ,  да не кромѣ̀ на́съ соверша́тсѧ. Подоба́етъ же вѣ́дати,  ꙗ҆́кѡ не всѝ въ прѡ́пасти впа́дающїи, и҆ во ѻ҆́гнь, и҆  въ мо́ре, и҆ глаго́лємыѧ па̑гꙋбы, и҆ стꙋ́дєни и҆  гла́дъ, по повелѣ́нїю бж҃їю сїѐ стра́ждꙋтъ: сїѧ̑ бо  сꙋ́ть бж҃їѧ сꙋдьбы̑, и҆́хже ѻ҆́ва быва́ютъ по  бл҃говоле́нїю, ѻ҆́ва же по попꙋще́нїю: дрꙋга̑ѧ же и҆  вѣ́дѣнїѧ ра́ди и҆ преще́нїѧ, и҆ оу҆цѣломꙋдре́нїѧ  и҆ны́хъ быва́ютъ. И҆ предразꙋми́тельнымъ оу҆́бѡ сло́вомъ  вѣ́сть всѧ̀ и҆ зна́етъ, и҆ во́лею є҆гѡ̀ быва́ютъ,  ꙗ҆́коже и҆ ѡ҆ пти́цахъ глаго́летъ ст҃о́е є҆ѵⷢ҇лїе. Не  ѡ҆предѣлева́етъ же си́це бы́ти, кромѣ̀ нѣ́кїихъ,  вкꙋ́пѣ є҆́же дѣ́ѧтисѧ по слꙋ́чаю, ѻ҆́вомꙋ оу҆́бѡ  оу҆дави́тисѧ, ѻ҆́вомꙋ же оу҆мре́ти, и҆ ѻ҆́вомꙋ  оу҆́бѡ ста́рꙋ, ѻ҆́вомꙋ же мла́дꙋ: но є҆ди́ною  ѡ҆предѣлѝ собо́рное человѣ́ческое вре́мѧ, и҆ толи́кїѧ  сме́ртей ѡ҆́бразы, внꙋ́трь оу҆́бѡ толи́кихъ време́нъ,  разли́чны сме́ртей ѡ҆́бразы нано́сѧтсѧ. Не оу҆́бѡ  и҆спе́рва повелѣва́ющꙋ бг҃ꙋ, зна́ющꙋ оу҆́бѡ къ (л. к҃в  ѡ҆б.) жи́тельствꙋ є҆ди́нагѡ коегѡ́ждо, совѣ́тъ бж҃їй,  вре́мѧ же и҆ ѡ҆́бразъ сме́рти є҆гѡ̀ сокраща́етъ. А҆́ще  ли же пред̾ѡпредѣле́нїе жи́зни, глаго́летъ вели́кїй  васі́лїй, но землѧ̀ є҆сѝ, и҆ въ зе́млю ѿи́деши  гада́тельствꙋетсѧ. Глаго́летъ бо а҆пⷭ҇лъ къ корі́нѳѧнѡмъ  пишѧ̀: заⷱ҇ рм҃ѳ. занѐ недосто́йнѣ причаща́етесѧ,  сегѡ̀ ра́ди въ ва́съ мно́зи не́мощни и҆ нездра́ви, и҆  спѧ́тъ дово́льнѡ, си́рѣчь, оу҆мира́ютъ мно́зи. И҆ дв҃дъ  глаго́летъ: ѱал. р҃а и҆ л҃и. да не возведе́ши менѐ  въ преполове́нїе дне́й мои́хъ, и҆ и҆змѣ́рены положи́лъ  є҆сѝ дни̑ моѧ̑. И҆ соломѡ́нъ: сы́не, чтѝ ѻ҆тца̀  твоего̀ и҆ ма́терь, ꙗ҆́кѡ да бꙋ́деши многолѣ́тенъ. И҆  па́ки: да не оу҆́мреши не во вре́мѧ. И҆ во і҆́ѡвѣ, ко  є҆лїфа́зꙋ бг҃ъ глаго́летъ: І҆́ѡва м҃в. потреби́лъ  бы́хъ оу҆́бѡ ва́съ, а҆́ще не за і҆́ѡва раба̀ моего̀,  ꙗ҆́коже показꙋ́етсѧ, не предѣ́лꙋ бы́ти жи́зни. А҆́ще же  кто̀ сїѐ глаго́летъ: предѣ́лъ мѝ разꙋмѣва́й бж҃їй,  во́лю є҆гѡ́: є҆мꙋ́же бо хо́щетъ, прилага́етъ,  оу҆малѧ́етъ же дрꙋга́го, всѧ̑ къ по́льзѣ оу҆строѧ́ѧ,  и҆ є҆гда̀ восхо́щетъ бг҃ъ, оу҆смотрѧ́етъ и҆ ѡ҆́бразъ  тогда̀ и҆ вре́мѧ. Предѣ́лъ оу҆́бѡ когѡ́ждо жи́зни  є҆́сть, ꙗ҆́коже вели́кїй глаго́летъ а҆ѳана́сїй, во́лѧ  и҆ совѣ́тъ бж҃їй, си́мъ сло́вомъ и҆ глꙋбино́ю сꙋде́бъ  твои́хъ хрⷭ҇тѐ, и҆сцѣли́ши. И҆ є҆́же вели́кагѡ  васі́лїа смє́рти глаго́люща наво́дѧтсѧ, предѣ́лѡмъ  жи́зни сконча́вшымсѧ, предѣ́лы же жи́зни, во́лю  глаго́лемъ бж҃їю. а҆́ще бо предѣ́лъ є҆́сть жи́зни,  чесѡ̀ ра́ди мо́лимсѧ бг҃ꙋ, и҆ врачє́мъ и҆ за дѣ́ти  мо́лимсѧ; Вѣ́дати же и҆ сїѐ подоба́етъ, ꙗ҆́кѡ  креще́ннїи младе́нцы пи́щи насладѧ́тсѧ, непросвѣще́ннїи  же и҆ ꙗ҆зы́честїи, нижѐ въ пи́щꙋ, нижѐ въ гее́ннꙋ  по́йдꙋтъ. И҆сходѧ́щи оу҆́бѡ дꙋша̀ ѿ тѣ́ла, ни  є҆ди́но попече́нїе здѣ́шнихъ и҆́мать, но ѡ҆ та́мошнихъ  при́снѡ пече́тсѧ. Трети̑ны оу҆́бѡ твори́мъ, ꙗ҆́кѡ въ  тре́тїй де́нь человѣ́къ ви́да и҆змѣнѧ́етсѧ. Девѧти̑ны  ꙗ҆́кѡ тогда̀ всѐ расти́четсѧ зда́нїе, храни́мꙋ се́рдцꙋ  є҆ди́номꙋ. Четыредесѧти̑ны же, ꙗ҆́кѡ и҆ са́мое се́рдце  тогда̀ погиба́етъ. И҆ рожде́нїе бо си́це происхо́дитъ: въ  тре́тїй бо де́нь живописꙋ́етсѧ се́рдце, въ девѧ́тый же  составлѧ́етсѧ въ пло́ть: въ четыредесѧ́тый же въ  соверше́нный ви́дъ воѡбража́етсѧ. за сїю̀ (л. к҃г) винꙋ̀  дꙋша́мъ па́мѧть твори́мъ: ꙗ҆̀же въ првⷣныхъ твои́хъ  селе́нїихъ оу҆чинѝ влⷣко хрⷭ҇тѐ, и҆ поми́лꙋй на́съ,  ꙗ҆́кѡ є҆ди́нъ безсме́ртенъ, а҆ми́нь. 
Пѣ́снь з҃. 
І҆рмо́съ: Въ нача́лѣ зе́млю ѡ҆снова́вый: 
Бл҃гоче́стнѡ ѿ вѣ́ка преста́вльшихсѧ па́мѧть  творѧ́ще, вопїе́мъ: бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. 
Внеза́пꙋ бл҃гоче́стнѡ оу҆ме́ршыѧ, и҆ ѿ  стремни́ны всѧ́ческїѧ па́дшыѧ, дре́ва, желѣ́за, всѧ́кагѡ  ка́мене, оу҆поко́й бж҃е оу҆со́пшыѧ вѣ̑рныѧ. 
Въ стра́шное твоѐ прише́ствїе ще́дре, ѡ҆деснꙋ́ю  ѻ҆ве́цъ твои́хъ поста́ви, правосла́внѡ тѝ въ жи́зни  послꙋжи́вшыѧ хрⷭ҇тѐ, и҆ преста́вльшыѧсѧ къ тебѣ̀. 
Въ ли́цѣ хрⷭ҇тѐ, и҆збра́нныхъ твои́хъ вчинѝ  твоѧ̑ рабы̑, вопи́ти тебѣ̀: бл҃гослове́нъ є҆сѝ во  вѣ́ки, гдⷭ҇и бж҃е ѻ҆тє́цъ на́шихъ. 
Ѿ землѝ пе́рсть содѣ́тельствовавый, пло́ть  дх҃омъ ѡ҆животвори́вый, сп҃се ще́дрый, ꙗ҆́же прїѧ́лъ  є҆сѝ, оу҆поко́й бж҃е, въ нестарѣ́ющемъ животѣ̀. 
[О] Сла́ва, трⷪ҇ченъ: Ꙗ҆́коже тремѝ со́лнцы  бж҃ество̀, є҆ди́нымъ свѣ́та срастворе́нїемъ да  воспое́тсѧ, ѻ҆ц҃ъ, и҆ сн҃ъ, и҆ бж҃е́ственный дх҃ъ,  є҆ди́нъ є҆стество́мъ, но трѝ ѵ҆поста́сьми. 
[Д] Бг҃оро́диченъ: Дв҃дское согла́снѡ воспѣва́емъ  тѝ пѣ́нїе, го́рꙋ тѧ̀ бж҃їю нарица́юще дв҃о, въ не́йже  всели́всѧ пло́тїю сло́во, ѡ҆бг҃отворѝ на́съ дх҃о́внѡ въ  себѣ̀. 
Катава́сїѧ: Въ нача́лѣ зе́млю ѡ҆снова́вый, и҆  нб҃са̀ сло́вомъ оу҆тверди́вый, бл҃гослове́нъ є҆сѝ во  вѣ́ки, гдⷭ҇и бж҃е ѻ҆тє́цъ на́шихъ. (л. к҃г ѡ҆б.) 
Пѣ́снь и҃. 
І҆рмо́съ: На горѣ̀ ст҃ѣ́й просла́вльшасѧ: 
Сокрꙋши́вый пе́рвѣе сѣ́нь сме́ртнꙋю, возсїѧ́въ  ꙗ҆́кѡ со́лнце и҆з̾ гро́ба, сы́ны воскрⷭ҇нїѧ твоегѡ̀  сотворѝ, гдⷭ҇и сла́вы, всѧ̑ оу҆ме́ршыѧ въ вѣ́рѣ, во  вѣ́ки. 
Безвѣ́стныхъ и҆ сокрове́нныхъ свѣ́дѣтелю,  є҆гда̀ и҆́маши ѿкры́ти дѣла̀ тьмы̀ и҆ совѣ́ты  серде́цъ на́шихъ, тогда̀ не и҆стѧжѝ сло́ва со всѣ́ми  вѣ́рою оу҆со́пшими. 
Є҆гда̀ и҆́маши сѣ́сти на прⷭ҇то́лѣ, и҆  повели́ши на сꙋ́дъ предста́ти, сѡ́браннымъ трꙋбо́ю ѿ  конє́цъ землѝ: тогда̀ пощадѝ всѣ́хъ хрⷭ҇тѐ, ꙗ҆́кѡ  млⷭ҇тивый. 
Оу҆ме́ршымъ напра́снѡ ѿ слꙋ́чаєвъ, ѿ кли́ча  же ѕѣ́льнагѡ и҆ ско́рагѡ тече́нїѧ, заꙋше́нїѧ,  оу҆давле́нїѧ же, и҆ лѧга́нїѧ, гдⷭ҇и сла́вы, вѣ́рою  оу҆со́пшымъ ѡ҆сла́би во вѣ́ки. 
Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а,  гдⷭ҇а. 
[Ѡ] Ꙗ҆́кѡ є҆ди́ницꙋ сꙋщество́мъ пою́ тѧ, ꙗ҆́кѡ  трⷪ҇цꙋ ли́цы тѧ̀ чтꙋ̀: ѻ҆́ч҃е, и҆ сн҃е, и҆ дш҃е  прест҃ы́й, безнача́льнꙋю держа́вꙋ твоегѡ̀ црⷭ҇твїѧ  сла́влю во вѣ́ки. 
[Р] Бг҃оро́диченъ: Стрꙋѝ живы́ѧ и҆сто́чникъ  запечатлѣ́нный, показа́ласѧ є҆сѝ бцⷣе дв҃о: без̾  мꙋ́жа бо гдⷭ҇а ро́ждши, безсме́ртїѧ вѣ̑рныѧ напаѧ́еши  водо́ю во вѣ́ки. 
Хва́лимъ, бл҃гослови́мъ: 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте и҆ превозноси́те во всѧ̑  вѣ́ки. 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ: 
И҆дѣ́же є҆́сть веселѧ́щихсѧ жили́ще ст҃ы́хъ  твои́хъ гдⷭ҇и, всѧ̑ ѿ вѣ́ка оу҆со́пшыѧ, въ вѣ́рѣ же  и҆ наде́жди ра́доватисѧ сподо́би. (л. к҃д) 
Оу҆ме́ршыѧ бж҃їимъ преще́нїемъ, сме́ртныхъ  громѡ́въ всѧ́кихъ съ нб҃сѐ и҆знесе́нныхъ, землѝ  разсѣ́дшейсѧ, мо́рю возшꙋмѣ́вшꙋсѧ, всѧ̑ вѣ̑рныѧ  хрⷭ҇тѐ, оу҆поко́й. 
Всѧ́кїй во́зрастъ, ста́рцы и҆ ю҆́ныѧ, младе́нцы и҆  дѣ́ти, и҆ ссꙋ́щыѧ млеко̀, мꙋ́жеское є҆стество̀ и҆  же́нское, оу҆поко́й бж҃е, ꙗ҆̀же прїѧ́лъ є҆сѝ  вѣ̑рныѧ. 
Ѿ ꙗ҆дови́тыхъ оу҆грызе́нїй оу҆ме́ршыѧ, ѿ  поглоще́нїѧ ѕмїє́въ, ѿ попра́нїѧ ко́ней, и҆ ѿ  оу҆давле́нїѧ, и҆ ѡ҆бѣ́шенїѧ ѿ и҆́скреннѧгѡ, вѣ́рою  тѝ послꙋжи́вшыѧ оу҆поко́й. 
Коего́ждо по и҆́мени въ вѣ́рѣ оу҆ме́ршыѧ, ѿ  вѣ́ка и҆ ѿ ро́да родѡ́въ, неѡсꙋжде́ннѡ предста́ти  тебѣ̀ сло́ве, въ прише́ствїи твое́мъ сподо́би. 
[О] Сла́ва, трⷪ҇ченъ: Є҆ди́ный въ трⷪ҇цѣ бж҃е,  сла́ва тебѣ̀ непреста́ннѡ: а҆́ще бо и҆ бг҃ъ кі́йждо, но  є҆ди́нъ є҆стество́мъ є҆́сть, ѻ҆ц҃ъ, и҆ сн҃ъ, и҆ дх҃ъ,  трисвѣ́тлыми сво́йствы. 
[Ѵ] Бг҃оро́диченъ: Па́че оу҆ма̀ ржⷭ҇тво̀ твоѐ:  ражда́еши бо пре́жде сꙋ́щаго, и҆ млеко́мъ пита́еши  несказа́ннѡ, пищеда́вца мі́рꙋ: держи́ши же содержа́щаго  всѧ̑, хрⷭ҇та̀ є҆ди́наго и҆зба́вителѧ на́шего,  всенепоро́чнаѧ. 
Катава́сїа: Проѧвле́нное на горѣ̀  законополо́жникꙋ во ѻ҆гнѝ и҆ кꙋпинѣ̀ ржⷭ҇тво̀  приснодв҃ы, въ на́ше вѣ́рныхъ сп҃се́нїе, пѣ́сньми  немо́лчными велича́емъ. 
Є҆ѯапостїла́рїй. Подо́бенъ: Нб҃о ѕвѣзда́ми: 
Живы́ми и҆ ме́ртвыми ѡ҆блада́ѧй ꙗ҆́кѡ бг҃ъ,  оу҆поко́й твоѧ̑ рабы̑ въ селе́нїихъ и҆збра́нныхъ: а҆́ще  бо и҆ согрѣши́ша, сп҃се, но не ѿстꙋпи́ша ѿ тебѐ. 
Сла́ва: Дрꙋгі́й. Подо́бенъ: Жєны̀ оу҆слы́шите: 
Оу҆поко́й рабы̑ твоѧ̑ во странѣ̀ живы́хъ гдⷭ҇и,  ѿѻнꙋ́дꙋже ѿбѣжѐ болѣ́знь, печа́ль вкꙋ́пѣ и҆  воздыха́нїе: (л. к҃д ѡ҆б.) ѡ҆чи́сти ꙗ҆́кѡ  чл҃вѣколю́бецъ, ꙗ҆́же въ житїѝ согрѣши́ша: є҆ди́нъ  бо безгрѣ́шный є҆сѝ и҆ млⷭ҇тивый, ме́ртвыхъ и҆ живы́хъ  влⷣка. 
Бг҃оро́диченъ: Мр҃і́е бг҃оневѣ́сто, хрⷭ҇та̀  непреста́ннѡ молѝ ѡ҆ на́съ рабѣ́хъ твои́хъ, съ  бг҃оглаго́ливыми прⷪ҇ро́ки, и҆ мꙋ́чєникъ собо́ры,  і҆ера́рхи же и҆ прпⷣбными, и҆ всѣ́ми првⷣными,  снаслѣ́дники бы́ти нбⷭ҇нагѡ црⷭ҇твїѧ. 
На хвали́техъ стїхи̑ры, на д҃, гла́съ и҃. 
Подо́бенъ: Во є҆де́мѣ ра́й: 
Прїиди́те пре́жде конца̀ всѝ бра́тїе, пе́рсть  на́шꙋ ви́дѧще, и҆ є҆стества̀ на́шегѡ немощно́е, и҆  хꙋ́дость на́шꙋ и҆ коне́цъ оу҆́зримъ, и҆ ѻ҆рга́ны  сосꙋ́да пло́тнагѡ, и҆ ꙗ҆́кѡ пра́хъ человѣ́къ, снѣ́дь  че́рвїємъ и҆ тлѣ́нїе, ꙗ҆́кѡ сꙋхі̑ѧ кѡ́сти на́шѧ всѧ́кѡ  не и҆мꙋ́щыѧ дыха́нїѧ. во гро́бы вни́кнемъ, гдѣ̀ сла́ва;  гдѣ̀ добро́та зра́ка; гдѣ̀ бл҃гоглаго́ливый ѧ҆зы́къ;  гдѣ̀ брѡ́ви; и҆лѝ гдѣ̀ ѻ҆́ко; всѧ̑ пра́хъ и҆ сѣ́нь:  тѣ́мже пощадѝ сп҃се, всѣ́хъ на́съ. 
Что̀ прельща́етсѧ человѣ́къ хвалѧ́сѧ; что̀ всꙋ́е  смꙋща́етсѧ; бре́нїе и҆ са́мъ вма́лѣ; что̀ не помышлѧ́етъ  пе́рсть, ꙗ҆́кѡ пра́хъ, смѣше́нїе, и҆ гно́ѧ и҆ тлѣ́нїѧ  ѿложе́нїе; а҆́ще оу҆́бѡ бре́нїе є҆смы̀ человѣ́цы,  что̀ прилѣпи́хомсѧ землѝ; и҆ а҆́ще хрⷭ҇тꙋ̀ є҆смы̀  сро́дни, что̀ не притека́емъ къ немꙋ̀; и҆ всѝ ѿве́ргше  привре́меннꙋю и҆ текꙋ́щꙋю жи́знь, жи́зни нетлѣ́ннѣй  послѣ́дꙋюще, ꙗ҆́же є҆́сть хрⷭ҇то́съ, просвѣще́нїе  дꙋ́шъ на́шихъ. 
Рꙋко́ю твое́ю созда́вый а҆да́ма, и҆ поста́вивый  предѣ́лъ нетлѣ́нїѧ и҆ ме́ртвости сп҃се, и҆ жи́зни во  бл҃года́ти, тлѣ́нїѧ же премѣни́вый, къ пе́рвой  преложи́въ жи́зни, са́мъ рабы̑ твоѧ̑ влⷣко, ꙗ҆̀же  прїѧ́лъ є҆сѝ ѿ на́съ, съ првⷣными оу҆поко́й, и҆ въ  ли́цѣ и҆збра́нныхъ: и҆ си́хъ и҆мена̀ написа́въ въ  кни́зѣ живо́тнѣй, и҆ воскр҃си́въ во (л. к҃є) гла́сѣ  а҆рха́гг҃ловѣ, и҆ трꙋбы̀ шꙋ́мѣ, сподо́би ѧ҆̀ нбⷭ҇нагѡ  црⷭ҇твїѧ твоегѡ̀. 
Хрⷭ҇то́съ воскр҃се, разрѣши́въ оу҆́зы а҆да́ма  первозда́ннагѡ, и҆ а҆́довꙋ разрꙋши́въ крѣ́пость.  дерза́йте всѝ ме́ртвїи: оу҆мертви́сѧ сме́рть, плѣне́нъ  бы́сть и҆ а҆́дъ съ не́ю, и҆ хрⷭ҇то́съ воцр҃и́сѧ,  распны́йсѧ и҆ воскр҃сы́й: то́й на́мъ дарова̀ нетлѣ́нїе  пло́ти, то́й воздвиза́етъ на́съ, и҆ да́рꙋетъ воскрⷭ҇нїе  на́мъ, и҆ сла́вы ѻ҆́ныѧ съ весе́лїемъ всѧ̑ сподоблѧ́етъ,  въ вѣ́рѣ непрекло́ннѣй вѣ́ровавшыѧ те́плѣ въ него̀. 
Сла́ва, гла́съ в҃: 
Ме́ртвенъ: Ꙗ҆́кѡ цвѣ́тъ оу҆вѧда́етъ, и҆ ꙗ҆́кѡ  сѣ́нь ми́мѡ грѧде́тъ, и҆ разрꙋша́етсѧ всѧ́кїй  человѣ́къ. па́ки же гласѧ́щей трꙋбѣ̀, ме́ртвїи всѝ  ꙗ҆́кѡ въ трꙋ́сѣ воста́нꙋтъ къ твоемꙋ̀ срѣ́тенїю  хрⷭ҇тѐ бж҃е: тогда̀ влⷣко, ꙗ҆̀же преста́вилъ є҆сѝ  ѿ на́съ, во ст҃ы́хъ твои́хъ оу҆чинѝ селе́нїихъ дꙋ́хи,  влⷣко, твои́хъ рабѡ́въ при́снѡ. 
И҆ ны́нѣ, бг҃оро́диченъ: Ра́дꙋйсѧ мр҃і́е бцⷣе,  хра́ме неразори́мый, па́че же ст҃ы́й, ꙗ҆́коже вопїе́тъ  прⷪ҇ро́къ, ст҃ы́й хра́мъ тво́й, ди́вный въ пра́вдꙋ. 
На стїхо́внѣ подѡ́бны стїхѝ, ѳеофа́на,  ѻ҆смогла́сника по гла́сꙋ. 
Сла́ва, гла́съ ѕ҃, Дамаски́ново: 
Болѣ́знь а҆да́мꙋ бы́сть дре́ва вкꙋше́нїемъ  дре́вле во є҆де́мѣ, є҆гда̀ ѕмі́й ꙗ҆́дъ и҆зблева̀:  тѣ́мъ бо вни́де сме́рть всеро́днаѧ, снѣда́ющаѧ  человѣ́ка. но прише́дъ влⷣка низложѝ ѕмі́ѧ, и҆  оу҆покое́нїе на́мъ дарова̀, къ немꙋ̀ оу҆̀бо возопїи́мъ:  пощадѝ сп҃се, и҆ ꙗ҆̀же прїѧ́лъ є҆сѝ, со и҆збра́нными  твои́ми оу҆поко́й. 
И҆ ны́нѣ, бг҃оро́диченъ, гла́съ то́йже: 
Ты̀ є҆сѝ бг҃ъ на́шъ всѧ̀ въ мꙋ́дрости содѣва́ѧй  и҆ соверша́ѧй, прⷪ҇ро́ки посла́лъ є҆сѝ хрⷭ҇тѐ,  прорещѝ твоѐ прише́ствїе, и҆ а҆по́столы, проповѣ́дати  твоѧ̑ вели̑чїѧ. и҆ ѻ҆́вїи оу҆́бѡ прореко́ша (л. к҃є  ѡ҆б.) прише́ствїе твоѐ, ѻ҆́вїи же креще́нїемъ  просвѣти́ша ꙗ҆зы́ки: мꙋ́чєницы же пострада́вше,  прїѧ́ша ꙗ҆̀же возжела́хꙋ. и҆ мо́литъ тѧ̀ ли́къ  ѻ҆бои́хъ, съ ро́ждшею тѧ̀: оу҆поко́й бж҃е дꙋ́шы, ꙗ҆̀же  прїѧ́лъ є҆сѝ, и҆ на́съ сподо́би црⷭ҇твїѧ твоегѡ̀,  крⷭ҇тъ претерпѣ́вый менѐ ра́ди ѡ҆сꙋжде́ннагѡ,  и҆зба́вителю мо́й и҆ бж҃е. 
Бл҃го є҆́сть и҆сповѣ́датисѧ: Трист҃о́е,  тропа́рь: Глꙋбино́ю мꙋ́дрости: Сла́ва, и҆ ны́нѣ:  Тебѐ и҆ стѣ́нꙋ: Присовокꙋплѧ́емъ же и҆ пе́рвый  ча́съ. И҆ ѿпꙋ́стъ. 
На лїтꙋргі́и и҆з̾ѡбрази́тєльнаѧ: и҆ ѿ канѡ́на  трїѡ́ди, пѣ́снь г҃, и҆ ѕ҃. Прокі́менъ а҆пⷭ҇ла, гла́съ  ѕ҃: Дꙋ́шы и҆́хъ во бл҃ги́хъ водворѧ́тсѧ. Сті́хъ: Къ  тебѣ̀ гдⷭ҇и, воздвиго́хъ дꙋ́шꙋ мою̀: А҆пⷭ҇лъ къ  корі́нѳѧнѡмъ, зача́ло рм҃ѕ: дрꙋгі́й за оу҆поко́й, къ  солꙋ́нѧнѡмъ, зача́ло с҃ѻ, А҆ллилꙋ́їа, гла́съ ѕ҃:  Бл҃же́ни, ꙗ҆̀же и҆збра́лъ, и҆ прїѧ́лъ є҆сѝ гдⷭ҇и.  Сті́хъ: И҆ па́мѧть и҆́хъ въ ро́дъ и҆ ро́дъ.  Є҆ѵⷢ҇лїе ѿ лꙋкѝ, зача́ло р҃є: дрꙋго́е  оу҆со́пшымъ, ѿ і҆ѡа́нна, зача́ло ѕ҃і. Кїнѡні́къ:  Бл҃же́ни, ꙗ҆̀же и҆збра́лъ, и҆ прїѧ́лъ є҆сѝ гдⷭ҇и, и҆  па́мѧть и҆́хъ въ ро́дъ и҆ ро́дъ. 
Вѣ́дати же подоба́етъ, ꙗ҆́кѡ сїѐ послѣ́дованїе  быва́етъ непремѣ́ннѡ и҆ въ сꙋббѡ́тꙋ ст҃ы́ѧ  пѧтьдесѧ́тницы. 


(л. к҃є ѡ҆б.) 
Недѣ́лѧ мѧсопꙋ́стнаѧ. 
Въ сꙋббѡ́тꙋ ве́чера, на вече́рни, по  предначина́тельномъ ѱалмѣ̀ ѻ҆бы́чное стїхосло́вїе. 
На Гдⷭ҇и воззва́хъ, поста́вимъ стїхѡ́въ і҃. И҆  пое́мъ ѻ҆смогла́сника стїхи̑ры воскрⷭ҇ны г҃, и҆  а҆натѡ́лїевы г҃: И҆ трїѡ́ди днѐ подѡ́бны д҃. Гла́съ ѕ҃.  Подо́бенъ: Всю̀ ѿложи́вше: 
Є҆гда̀ хо́щеши прїитѝ, сꙋ́дъ пра́ведный  сотвори́ти, сꙋдїѐ првⷣнѣйшїй, на прⷭ҇то́лѣ сла́вы  твоеѧ̀ сѣдѧ́й, рѣка̀ ѻ҆́гненнаѧ пред̾ твоѐ сꙋди́лище  оу҆жаса́ющаѧ влече́тъ всѣ́хъ, (л. к҃ѕ) предстоѧ́щымъ  тебѣ̀ нбⷭ҇нымъ си́ламъ, человѣ́кѡмъ же сꙋди̑мымъ  стра́хомъ, ꙗ҆́коже ко́ждо содѣ́ла: тогда̀ на́съ  пощадѝ, и҆ ча́сти хрⷭ҇тѐ сподо́би сп҃са́емыхъ, ꙗ҆́кѡ  бл҃гоꙋтро́бенъ, вѣ́рою мо́лимъ тѧ̀. 
Кни̑ги разгнꙋ́тсѧ, ꙗ҆влє́на бꙋ́дꙋтъ дѣѧ̑нїѧ  человѣ́кѡвъ, пред̾ нестерпи́мымъ сꙋди́лищемъ:  возшꙋми́тъ же ю҆до́ль всѧ̀ стра́шнымъ скрежета́нїемъ  пла́ча, всѧ̑ ви́дѧщи согрѣши́вшыѧ, вѣ́чнꙋющымъ мꙋ́камъ,  сꙋдо́мъ пра́веднымъ твои́мъ ѿпꙋща́ємыѧ, и҆ бездѣ́льнѡ  пла́чꙋщыѧ ще́дре. тѣ́мже тѧ̀ мо́лимъ бл҃же: пощадѝ  на́съ пою́щихъ тѧ̀, є҆ди́не многомлⷭ҇тиве. 
Возгласѧ́тъ трꙋбы̑, и҆ и҆стоща́тсѧ гро́бы, и҆  воскре́снетъ человѣ́ческое всѐ є҆стество̀ трепе́щꙋщее,  дѡ́браѧ содѣ́ѧвшїи, въ ра́дости ра́дꙋютсѧ, ча́юще мздꙋ̀  воспрїѧ́ти: согрѣши́вшїи же трепе́щꙋтъ, лю́тѣ рыда́юще,  въ мꙋ́кꙋ посыла́еми, и҆ ѿ и҆збра́нныхъ разлꙋча́еми.  гдⷭ҇и сла́вы, оу҆ще́дри на́съ ꙗ҆́кѡ бл҃гі́й, и҆ ча́сти  сподо́би возлюби́вшихъ тѧ̀. 
Пла́чꙋ и҆ рыда́ю, є҆гда̀ въ чꙋ́вство прїимꙋ̀  ѻ҆́гнь вѣ́чный, тьмꙋ̀ кромѣ́шнꙋю, и҆ та́ртаръ, лю́тый  че́рвь, скре́жетъ же па́ки зꙋ́бный и҆ непреста́нный,  болѣ́знь и҆мꙋ́щꙋ бы́ти без̾ мѣ́ры согрѣши́вшымъ, и҆  тебѐ пребл҃га́го нра́вомъ лꙋка́вымъ прогнѣ́вавшымъ, ѿ  ни́хже є҆ди́нъ и҆ пе́рвый є҆́смь а҆́зъ ѻ҆каѧ́нный: но  сꙋдїѐ, ми́лостїю твое́ю сп҃си́ мѧ, ꙗ҆́кѡ  бл҃гоꙋтро́бенъ. 
Сла́ва, гла́съ и҃: Є҆гда̀ поста́вѧтсѧ престо́ли  и҆ ѿве́рзꙋтсѧ кни̑ги, и҆ бг҃ъ на сꙋдѣ̀ сѧ́детъ, ѽ  кі́й стра́хъ тогда̀ а҆́гг҃лѡмъ предстоѧ́щымъ въ стра́сѣ,  и҆ рѣцѣ̀ ѻ҆́гненнѣй влекꙋ́щей! что̀ сотвори́мъ тогда̀  во мно́гихъ грѣсѣ́хъ пови́ннїи человѣ́цы; є҆гда́ же  оу҆слы́шимъ зовꙋ́ща є҆го̀, бл҃гословє́нныѧ ѻ҆ц҃а̀ въ  црⷭ҇тво, грѣ̑шныѧ же ѿсыла́юща (л. к҃ѕ ѡ҆б.) въ мꙋ́кꙋ:  кто̀ потерпи́тъ стра́шнагѡ ѻ҆́нагѡ и҆зрече́нїѧ; но  є҆ди́не чл҃вѣколю́бче сп҃се, цр҃ю̀ вѣкѡ́въ, пре́жде  да́же кончи́на не приспѣ́етъ, покаѧ́нїемъ ѡ҆брати́въ,  поми́лꙋй мѧ̀. 
И҆ ны́нѣ, бг҃оро́диченъ а҃-й, гла́са. Вхо́дъ.  Свѣ́те ти́хїй: Прокі́менъ: Гдⷭ҇ь воцр҃и́сѧ: И҆  про́чее. 
На лїті́и, Сла́ва, самогла́сенъ, гла́съ з҃: 
Гдⷭ҇ни разꙋмѣ́вше за́пѡвѣди, та́кѡ поживе́мъ:  а҆́лчꙋщыѧ напита́имъ, жа́ждꙋщыѧ напои́мъ, нагі̑ѧ  ѡ҆блече́мъ, стра̑нныѧ введе́мъ, болѧ́щыѧ и҆ въ темни́цѣ  сꙋ́щыѧ посѣти́мъ: да рече́тъ и҆ къ на́мъ хотѧ́й сꙋди́ти  все́й землѝ: прїиди́те бл҃гослове́ннїи ѻ҆ц҃а̀ моегѡ̀,  наслѣ́дꙋйте оу҆гото́ванное ва́мъ црⷭ҇твїе. 
И҆ ны́нѣ: Под̾ кро́въ тво́й влⷣчце, всѝ  земноро́днїи прибѣга́юще вопїе́мъ тѝ: бцⷣе  оу҆пова́нїе на́ше, и҆зба́ви ны̀ ѿ безмѣ́рныхъ  прегрѣше́нїй, и҆ сп҃сѝ дꙋ́шы на́шѧ. 
На стїхо́внѣ стїхи̑ры ѻ҆смогла́сника по  а҆лфави́тꙋ. 
Сла́ва, гла́съ и҃: Оу҆вы̀ мнѣ̀ мра́чнаѧ дꙋшѐ,  доко́лѣ ѿ ѕлы́хъ не ѿрѣва́ешисѧ; доко́лѣ  оу҆ны́нїемъ слези́ши; что̀ не помышлѧ́еши ѡ҆ стра́шномъ  часѣ̀ сме́рти; что̀ не трепе́щиши всѧ̑ стра́шнагѡ  сꙋди́ща сп҃сова; оу҆̀бо что̀ ѿвѣща́еши; и҆лѝ что̀  ѿрече́ши; дѣла̀ твоѧ̑ предстоѧ́тъ на ѡ҆бличе́нїе  твоѐ, дѣѧ̑нїѧ ѡ҆блича́ютъ клеве́щꙋща. про́чее ѽ дꙋшѐ,  вре́мѧ наста̀: тецы̀, предварѝ, вѣ́рою возопі́й:  согрѣши́хъ гдⷭ҇и, согрѣши́хъ тѝ: но вѣ́мъ  чл҃вѣколю́бче бл҃гоꙋтро́бїе твоѐ, па́стырю до́брый, да  не разлꙋчи́ши менѐ ѡ҆деснꙋ́ю тебѐ предстоѧ́нїѧ,  вели́кїѧ ра́ди млⷭ҇ти твоеѧ̀. 
И҆ ны́нѣ, бг҃оро́диченъ: Безневѣ́стнаѧ дв҃о:  Ѿпꙋсти́тельный: Бцⷣе дв҃о, ра́дꙋйсѧ: три́жды. И҆  про́чее послѣ́дованїе бдѣ́нїѧ. И҆ быва́етъ чте́нїе въ  дѣѧ́нїихъ а҆пⷭ҇льскихъ. (л. к҃з) 
На оу҆́трени, 
Бг҃ъ гдⷭ҇ь, на гла́съ тропарѧ̀ ѻ҆смогла́сника.  Тропа́рь воскрⷭ҇ный, и҆ бг҃оро́диченъ, и҆ ѻ҆бы́чное  стїхосло́вїе. Чте́мъ же и҆ ѡ҆ нищелю́бїи сло́во  бг҃осло́ва, на трѝ дѣлє́нїѧ, є҆гѡ́же нача́ло:  Мꙋ́жїе бра́тїе, и҆ соꙋбо́зїи: И҆ полѷеле́й.  Степе́нны гла́са. Прокі́менъ, и҆ є҆ѵⷢ҇лїе оу҆́треннее  рѧдово́е. ѱало́мъ н҃. Сла́ва, гла́съ и҃: Покаѧ́нїѧ  ѿве́рзи мѝ двє́ри: И҆ ны́нѣ, бг҃оро́диченъ.  Подо́бенъ: На сп҃се́нїѧ стєзѝ: Ли́стъ г҃: Та́же,  гла́съ ѕ҃: Поми́лꙋй мѧ̀ бж҃е: Мно́жєства  содѣ́ѧнныхъ мно́ю лю́тыхъ: И҆ канѡ́нъ воскрⷭ҇нъ, и҆  бцⷣы на ѕ҃: и трїѡ́ди на и҃. 
Канѡ́нъ, творе́нїе господи́на ѳео́дѡра стꙋді́та,  гла́съ ѕ҃. 
Пѣ́снь а҃. 
І҆рмо́съ: Помо́щникъ и҆ покрови́тель бы́сть мнѣ̀  во сп҃се́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо  просла́висѧ. 
Де́нь стра́шный всенеизглаго́ланнагѡ твоегѡ̀  прише́ствїѧ страшꙋ́сѧ помышлѧ́ѧ: оу҆боѧ́всѧ прови́ждꙋ,  во́ньже предсѧ́деши сꙋди́ти живы̑ѧ и҆ мє́ртвыѧ, бж҃е  мо́й всеси́льне. 
Є҆гда̀ прїи́деши бж҃е, во тьма́хъ и҆ ты́сѧщахъ  а҆́гг҃льскихъ, нбⷭ҇ныхъ нача́лъ, и҆ менѐ ѻ҆каѧ́ннаго,  срѣ́сти тѧ̀ хрⷭ҇тѐ на ѻ҆́блацѣхъ сподо́би. 
Грѧдѝ, прїимѝ дꙋшѐ моѧ̀, то́й ча́съ и҆ де́нь,  є҆гда̀ бг҃ъ ꙗ҆́вѣ надста́нетъ: и҆ рыда́й, пла́чи,  ѡ҆брѣсти́сѧ чиста̀ въ ча́съ и҆стѧза́нїѧ. 
Оу҆жаса́етъ мѧ̀ и҆ страши́тъ ѻ҆́гнь негаси́мый  гее́нскїй, че́рвь го́рькїй, скре́жетъ зꙋбѡ́въ: но  ѡ҆сла́би мѝ, ѡ҆ста́ви, и҆ стоѧ́нїю мѧ̀ хрⷭ҇тѐ,  и҆збра́нныхъ твои́хъ соꙋчинѝ. (л. к҃з ѡ҆б.) 
Возжелѣ́ннагѡ твоегѡ̀ гла́са, ст҃ы̑ѧ твоѧ̑  зовꙋ́щагѡ на ра́дость, да оу҆слы́шꙋ и҆ а҆́зъ  ѻ҆каѧ́нный, и҆ ѡ҆брѧ́щꙋ црⷭ҇твїѧ нбⷭ҇нагѡ неизрече́нное  наслажде́нїе. 
Не вни́ди со мно́ю въ сꙋ́дъ, носѧ́й моѧ̑ дѣѧ̑нїѧ,  словеса̀ и҆зыскꙋ́ѧй, и҆ и҆справлѧ́ѧй стремлє́нїѧ: но  щедро́тами твои́ми презира́ѧ моѧ̑ лю̑таѧ, сп҃сѝ мѧ  всеси́льне. 
Сла́ва, трⷪ҇ченъ: Трїѷпоста́снаѧ є҆ди́нице,  нача́льнѣйшаѧ гпⷭ҇жѐ всѣ́хъ, совершеннонача́льное  пренача́лїе, сама̀ на́съ сп҃сѝ, ѻ҆́ч҃е и҆ сн҃е и҆ дш҃е  прест҃ы́й. 
Бг҃оро́диченъ: Кто̀ родѝ сн҃а, несѣ́ѧнна  ѻ҆́ч҃имъ зако́номъ; сего̀ оу҆́бѡ ражда́етъ ѻ҆ц҃ъ без̾  мт҃ре. пресла́вное чꙋ́до! ты́ бо родила̀ є҆сѝ чⷭ҇таѧ,  бг҃а вкꙋ́пѣ и҆ человѣ́ка. 
Катава́сїа: Помо́щникъ и҆ покрови́тель: 
Пѣ́снь г҃. 
І҆рмо́съ: Оу҆твердѝ гдⷭ҇и, на ка́мени  за́повѣдей твои́хъ подви́гшеесѧ се́рдце моѐ, ꙗ҆́кѡ  є҆ди́нъ ст҃ъ є҆сѝ, и҆ гдⷭ҇ь. 
Гдⷭ҇ь грѧде́тъ, и҆ кто̀ стерпи́тъ стра́хъ є҆гѡ̀;  кто̀ ꙗ҆ви́тсѧ лицꙋ̀ є҆гѡ̀; но гото́ва бꙋ́ди, ѽ дꙋшѐ,  ко срѣ́тенїю. 
Предвари́мъ, пла́чемъ, примири́мсѧ бг҃ꙋ пре́жде  конца̀: стра́шно бо сꙋди́ще, на не́мже всѝ ѡ҆бнаже́ни  ста́немъ. 
Поми́лꙋй гдⷭ҇и, поми́лꙋй мѧ̀, вопїю́ ти, є҆гда̀  прїи́деши со а҆́гг҃лы твои́ми ѿда́ти всѣ̑мъ по  достоѧ́нїю дѣѧ́нїй. 
Нестерпи́мый, гдⷭ҇и, гнѣ́въ, ка́кѡ стерплю̀ сꙋда̀  твоегѡ̀, преслꙋ́шавъ твоѐ повелѣ́нїе; но пощадѝ,  пощадѝ мѧ̀ въ ча́съ сꙋда̀. 
Ѡ҆брати́сѧ, воздохнѝ дꙋшѐ ѻ҆каѧ́ннаѧ, пре́жде  да́же житїѧ̀ торжество̀ конца̀ не прїи́метъ, пре́жде  да́же двє́ри черто́га не затвори́тъ гдⷭ҇ь. (л. к҃и) 
Согрѣши́хъ, гдⷭ҇и, ꙗ҆́коже и҆ны́й никто́же ѿ  человѣ̑къ, прегрѣши́въ па́че человѣ́ка: пре́жде сꙋда̀  млⷭ҇тивъ бꙋ́ди мѝ, чл҃вѣколю́бче. 
Сла́ва, трⷪ҇ченъ: Трⷪ҇це про́стаѧ, несозда́ннаѧ,  безнача́льное є҆стество̀ въ трⷪ҇цѣ воспѣва́емое  ѵ҆поста́сей, спаси́ ны, вѣ́рою покланѧ́ющыѧсѧ держа́вѣ  твое́й. 
Бг҃оро́диченъ: Прозѧбла̀ є҆сѝ пречⷭ҇таѧ  безсѣ́меннымъ ржⷭ҇тво́мъ живо́е сло́во, воплоще́нное во  оу҆тро́бѣ твое́й, непрело́жное: сла́ва бг҃омт҃и,  ржⷭ҇твꙋ̀ твоемꙋ̀. 
Катава́сїѧ: Оу҆твердѝ гдⷭ҇и: 
Сѣда́ленъ, гла́съ ѕ҃: Помышлѧ́ю де́нь стра́шный,  и҆ пла́чꙋсѧ дѣѧ́нїй мои́хъ лꙋка́выхъ: ка́кѡ ѿвѣща́ю  безсме́ртномꙋ цр҃ю̀; ко́имъ же дерзнове́нїемъ воззрю̀ на  сꙋдїю̀ блꙋ́дный а҆́зъ; бл҃гоꙋтро́бный ѻ҆́ч҃е, сн҃е  є҆диноро́дный, дш҃е ст҃ы́й, поми́лꙋй мѧ̀. 
Сла́ва: Во ю҆до́ли пла́ча, въ мѣ́стѣ є҆́же  положи́лъ є҆сѝ, є҆гда̀ сѧ́деши млⷭ҇тиве, сотвори́ти  пра́ведный сꙋ́дъ, не ѡ҆б̾ѧвѝ моѧ̑ та̑йнаѧ, нижѐ  посрамѝ менѐ пред̾ а҆́гг҃лы: но пощади́ мѧ бж҃е и҆  поми́лꙋй мѧ̀. 
И҆ ны́нѣ, бг҃оро́диченъ: Оу҆пова́нїе мі́ра  бл҃га́ѧ бцⷣе дв҃о, твоѐ и҆ є҆ди́ное стра́шное  предста́тельство молю̀: оу҆милосе́рдисѧ на  оу҆добоѡбстоѧ́тєльныѧ лю́ди, оу҆молѝ ми́лостиваго  бг҃а, и҆зба́витисѧ дꙋша́мъ на́шымъ ѿ всѧ́кагѡ  преще́нїѧ, є҆ди́на бл҃гослове́ннаѧ. 
Пѣ́снь д҃. 
І҆рмо́съ: Оу҆слы́ша прⷪ҇ро́къ: 
Наста̀ де́нь, оу҆жѐ при две́рехъ сꙋ́дъ, дꙋшѐ  бо́дрствꙋй, и҆дѣ́же ца́рїе вкꙋ́пѣ и҆ кнѧ́зи, бога́тїи  и҆ оу҆бо́зїи собира́ютсѧ и҆ воспрїи́метъ по достоѧ́нїю  содѣ́ѧнныхъ ѿ человѣ̑къ кі́йждо. (л. к҃и ѡ҆б.) 
Въ чинꙋ̀ свое́мъ, мона́хъ и҆ і҆ера́рхъ, ста́рый и҆  ю҆́ный, ра́бъ и҆ влады́ка и҆стѧ́жетсѧ, вдови́ца и҆ дѣ́ва  и҆спра́витсѧ: и҆ всѣ̑мъ го́ре тогда̀, не и҆мѣ́вшымъ  житїѐ непови́нное. 
Неꙋмы́тный сꙋ́дъ тво́й, неꙋтае́нное твоѐ сꙋди́ще  хитросло́вїѧ, не виті́й хꙋдо́жество кра́дꙋщее, не  свидѣ́телей непщева́нїе ѿража́ющее пра́ведное: въ  тебѣ́ бо бз҃ѣ всѣ́хъ сокровє́ннаѧ предстоѧ́тъ. 
Да не прїидꙋ̀ въ зе́млю пла́ча, да не ви́ждꙋ  мѣ́сто тьмы̀ хрⷭ҇тѐ мо́й сло́ве, нижѐ свѧ́занъ бꙋ́дꙋ  рꙋка́ма и҆ нога́ма, внѣ̀ черто́га твоегѡ̀ и҆зве́рженный,  ѻ҆де́ждꙋ нетлѣ́нїѧ ѡ҆скверне́ннꙋю и҆мѣ́ѧй  всеѻкаѧ́нный. 
Внегда̀ ѿлꙋчи́ши грѣ̑шныѧ ѿ пра́ведныхъ,  сꙋдѧ́й мі́рꙋ, є҆ди́наго ѿ ѻ҆ве́цъ мѧ̀ твои́хъ  сопричтѝ, ѿ ко́злищъ разлꙋча́ѧ мѧ̀ чл҃вѣколю́бче, во  є҆́же оу҆слы́шати гла́са ѻ҆́нагѡ бл҃гослове́ннагѡ  твоегѡ̀. 
И҆спыта́нїю быва́емꙋ, и҆ кни́гамъ ѿверза́ємымъ  содѣ́ѧнныхъ, что̀ сотвори́ши, ѽ дꙋшѐ ѻ҆каѧ́ннаѧ; что̀  ѿвѣща́еши на сꙋди́щи, не и҆мꙋ́щаѧ пра́вды плоды̀  принестѝ хрⷭ҇тꙋ̀, и҆ содѣ́телю твоемꙋ̀; 
Слы́ша бога́тагѡ во пла́мени мꙋ́ки рыданосло́вїѧ,  пла́чꙋсѧ и҆ рыда́ю ѻ҆каѧ́нный, тогѡ́жде сы́й  ѡ҆сꙋжде́нїѧ, и҆ молю́сѧ: поми́лꙋй мѧ̀ сп҃се мі́ра, во  вре́мѧ сꙋда̀. 
Сла́ва, трⷪ҇ченъ: Сн҃а ѿ ѻ҆ц҃а̀, и҆ дх҃а  сла́влю, ꙗ҆́кѡ ѿ со́лнца свѣ́тъ и҆ лꙋчꙋ̀: ѻ҆́ваго  оу҆́бѡ рожде́ственнѣ, занѐ и҆ рожде́нїе, ѻ҆́ваго же  происхо́днѣ, занѐ и҆ происхожде́нїе, собезнача́льнꙋю  бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри. 
Бг҃оро́диченъ: Дв҃аѧ млⷣнца роди́вшаѧ, и҆  чистотꙋ̀ соблю́дшаѧ, чⷭ҇таѧ ты̀ ꙗ҆ви́ласѧ є҆сѝ бг҃а  ро́ждши и҆ человѣ́ка, є҆ди́наго того̀ во ѻ҆бою̀  зра̑кꙋ: чꙋ́до твоѐ дв҃о мт҃и, оу҆жаса́етъ всѧ́кїй  слꙋ́хъ и҆ по́мыслъ. (л. к҃ѳ) 
Катава́сїа: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й, и҆ оу҆боѧ́хсѧ, сла́ва си́лѣ твое́й гдⷭ҇и. 
Пѣ́снь є҃. 
І҆рмо́съ: Ѿ но́щи оу҆́тренююща: 
Тре́петъ неисповѣди́мый, и҆ стра́хъ та́мѡ:  прїи́детъ бо гдⷭ҇ь, и҆ дѣ́ло съ ни́мъ коегѡ́ждо ѿ  человѣ̑къ: и҆ кто̀ ѿсю́дꙋ про́чее себѐ не  воспла́четъ; 
Рѣка̀ ѻ҆́гненнаѧ смꙋща́етъ мѧ̀, и҆стаѧва́етъ  мѧ̀, стрꙋ́жетъ мѧ̀ скре́жетъ зꙋбѡ́въ, тьма̀ бе́здны: и҆  ка́кѡ, и҆лѝ что̀ содѣ́ѧвъ, бг҃а оу҆ми́лостивлю; 
Пощадѝ, пощадѝ гдⷭ҇и, раба̀ твоего̀, да не  когда̀ преда́си менѐ гѡ́рькимъ мꙋчи́телємъ а҆́ггелѡмъ  лю̑тымъ: въ ни́хже нѣ́сть та́мѡ поко́ѧ ѡ҆брѣстѝ. 
Кнѧ́зь и҆ во́ждь та́мѡ вкꙋ́пѣ, бога́тый и҆  безсла́вный, вели́кїй кꙋ́пнѡ и҆ ма́лый и҆спра́витсѧ  ра́внѡ: го́ре комꙋ́ждо про́чее неꙋгото́вленномꙋ. 
Ѡ҆сла́би, ѡ҆ста́ви гдⷭ҇и, и҆ простѝ є҆ли̑ка тѝ  согрѣши́хъ, и҆ не покажи́ мѧ та́мѡ пред̾ а҆́гг҃лы во  ѡ҆сꙋжде́нїи ѻ҆гнѧ̀, и҆ стꙋда̀ неконча́емагѡ. 
Пощадѝ, пощадѝ гдⷭ҇и, созда́нїе твоѐ:  согрѣши́хъ, ѡ҆сла́би мѝ, ꙗ҆́кѡ є҆стество́мъ чи́стый,  са́мъ є҆сѝ є҆ди́нъ, и҆ и҆́ный ра́звѣ тебѐ никто́же  є҆́сть внѣ̀ скве́рны. 
Сла́ва, трⷪ҇ченъ: Є҆ди́ницꙋ є҆стество́мъ тѧ̀  трⷪ҇це воспѣва́ю, безнача́льнꙋю, непости́жнꙋю,  нача́льственное, ца́рское, пресоверше́нное є҆ди́нство,  бг҃а, и҆ свѣ́та, и҆ живота̀, и҆ содѣ́телѧ мі́рꙋ. 
Бг҃оро́диченъ: Въ ржⷭ҇твѣ̀ твое́мъ па́че  є҆стества̀ чⷭ҇таѧ, зако́ни є҆стества̀ тебѣ̀  разори́шасѧ ꙗ҆́вѣ: и҆́бо без̾ сѣ́мене ражда́еши  превѣ́чнаго бг҃а, ѿ ѻ҆ц҃а̀ рожде́ннаго. (л. к҃ѳ ѡ҆б.) 
Катава́сїа: Ѿ но́щи оу҆́тренююща,  чл҃вѣколю́бче, просвѣтѝ, молю́сѧ, и҆ наста́ви и҆ менѐ  на повелѣ̑нїѧ твоѧ̑, и҆ наꙋчи́ мѧ сп҃се, твори́ти во́лю  твою̀. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ: 
Во стра́шнѣмъ хрⷭ҇тѐ прише́ствїи твое́мъ,  є҆гда̀ ꙗ҆ви́шисѧ съ нб҃сѐ, и҆ поста́вѧтсѧ престо́ли,  и҆ кни̑ги разгнꙋ́тсѧ: пощадѝ, пощадѝ тогда̀ сп҃се,  созда́нїе твоѐ. 
Та́мѡ ничто́же помощѝ мо́жетъ, бг҃ꙋ сꙋ́щꙋ сꙋдїѝ,  ни тща́нїе, ни кѡ́зни, ни сла́ва, ни дрꙋ́жба: ра́звѣ ѿ  дѣ́лъ крѣ́пость твоѧ̀, ѽ дꙋшѐ моѧ̀! 
Та́мѡ вкꙋ́пѣ кнѧ́зь и҆ во́ждь, ни́щїй и҆  бога́тый, дꙋшѐ, ни ѻ҆те́цъ возмо́жетъ ни ма́ти  помога́ющи, ни и҆збавлѧ́ѧй бра́тъ ѡ҆сꙋжде́нїѧ. 
Стра́шное дꙋшѐ, и҆стѧза́нїе помышлѧ́ющи сꙋдїино̀,  оу҆жасни́сѧ ѿсю́дꙋ, оу҆гото́ви сло́во, да не  ѡ҆сꙋ́дишисѧ оу҆́зами вѣ́чными. 
Возмѝ твоѐ, да не оу҆слы́шꙋ гдⷭ҇и, ѿсыла́емь  ѿ тебѐ, нижѐ, є҆́же поидѝ во ѻ҆́гнь проклѧ́тыхъ:  но возжелѣ́ннагѡ гла́са првⷣныхъ. 
А҆́дскихъ вра́тъ и҆зба́ви мѧ̀ гдⷭ҇и, про́пасти, и҆  тьмы̀ несвѣти́мыѧ ѿ преиспо́днихъ, и҆ ѻ҆гнѧ̀  негаси́магѡ, и҆ всѧ́кїѧ и҆ны́ѧ мꙋ́ки вѣ́чныѧ. 
Сла́ва, трⷪ҇ченъ: Трⷪ҇чнагѡ є҆ди́нства бж҃ество̀  пою̀, ѻ҆ц҃а̀, и҆ сн҃а, и҆ бж҃е́ственнагѡ дх҃а,  є҆ди́нагѡ нача́ла держа́вꙋ, сораздѣлѧ́емагѡ тремѝ  начерта́ньми. 
Бг҃оро́диченъ: Две́рь ты̀ є҆сѝ, ю҆́же є҆ди́нъ  про́йде вше́дый и҆ и҆зше́дый, и҆ ключѝ не разрѣши́вый  дѣ́вства чи́стаѧ, і҆и҃съ созда́вый а҆да́ма, и҆ сн҃ъ  тво́й. (л. л҃) 
Катава́сїа: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ,  и҆ возведѐ ѿ тлѝ живо́тъ мо́й. 
Конда́къ, гла́съ а҃: Є҆гда̀ прїи́деши бж҃е на  зе́млю со сла́вою, и҆ трепе́щꙋтъ всѧ́чєскаѧ: рѣка́ же  ѻ҆́гненнаѧ пред̾ сꙋди́щемъ влече́тъ, кни̑ги  разгиба́ютсѧ, и҆ та̑йнаѧ ꙗ҆влѧ́ютсѧ: тогда̀ и҆зба́ви мѧ̀  ѿ ѻ҆гнѧ̀ неꙋгаси́магѡ, и҆ сподо́би мѧ̀ ѡ҆деснꙋ́ю тебѐ  ста́ти сꙋдїѐ првⷣнѣйшїй. 
І҆́косъ: Стра́шное сꙋди́ще твоѐ помышлѧ́ѧ  пребл҃гі́й гдⷭ҇и, и҆ де́нь сꙋ́дный, оу҆жаса́юсѧ, и҆  бою́сѧ, ѿ со́вѣсти моеѧ̀ ѡ҆блича́емь, є҆гда̀ и҆́маши  сѣ́сти на прⷭ҇то́лѣ твое́мъ, и҆ твори́ти и҆спыта́нїе:  тогда̀ ѿрещи́сѧ грѣхѡ́въ никто́же возмо́жетъ,  и҆́стинѣ ѡ҆блича́ющей, и҆ боѧ́зни содержа́щей: вельмѝ  оу҆́бѡ возшꙋми́тъ тогда̀ ѻ҆́гнь гее́нскїй, грѣ̑шницы  же возскреже́щꙋтъ. тѣ́мже мѧ̀ поми́лꙋй пре́жде конца̀,  и҆ пощади́ мѧ сꙋдїѐ пра́веднѣйшїй. 
Сѷнаѯа́рь. 
Стїхѝ: Є҆гда̀ сꙋдѧ́й землѝ сꙋдїѐ всѣ́хъ  сѧ́деши, 
Прїиди́те, ѻ҆́нагѡ гла́са, досто́йна и҆ менѐ  оу҆сꙋдѝ. 
Въ сі́й де́нь втора́гѡ и҆ неꙋмы́тнагѡ прише́ствїѧ  хрⷭ҇то́ва па́мѧть твори́мъ, ю҆́же бж҃е́ственнѣйшїи  ѻ҆тцы̀ по двою̀ при̑тчꙋ положи́ша, ꙗ҆́кѡ да не кто̀ во  ѻ҆́нꙋ бж҃їе чл҃вѣколю́бїе оу҆вѣ́давъ, лѣ́ностнѡ  поживе́тъ глаго́лѧ: чл҃вѣколюби́въ є҆́сть бг҃ъ, и҆  є҆гда̀ грѣха̀ ѿлꙋчꙋ́сѧ, гото́во и҆́мамъ всѐ  соверши́ти. Се́й стра́шный де́нь здѣ̀ оу҆чини́ша, да  сме́ртїю и҆ ча́ѧнїемъ бꙋ́дꙋщихъ ѕлы́хъ оу҆страши́вше,  лѣ́ностнѡ живꙋ́щыѧ къ добродѣ́тели возведꙋ́тъ, не  надѣ́ющыѧсѧ къ чл҃вѣколю́бномꙋ то́чїю, но взира́ти  ꙗ҆́кѡ и҆ првⷣнъ є҆́сть сꙋдїѧ̀ и҆ ѿдае́тъ комꙋ́ждо по  дѣлѡ́мъ є҆гѡ̀. И҆́накѡ же, и҆ дꙋша́мъ преше́дшымъ,  подоба́ше прїитѝ и҆ сꙋдїѝ: ѡ҆́бразъ же нѣ́кїй, и҆  настоѧ́щїй пра́здникъ: поне́же оу҆́бѡ коне́цъ всѣ́хъ  пра́здникѡвъ полага́етсѧ ны́нѣ, ꙗ҆́коже (л. л҃ ѡ҆б.) и҆  ѻ҆́нъ всѣ́хъ бꙋ́детъ по на́мъ коне́чный. Подоба́етъ бо  смотри́ти, ꙗ҆́кѡ въ бꙋ́дꙋщꙋю недѣ́лю нача́ло мі́ра, и҆  са́мое ѿ раѧ̀ паде́нїе положа́тъ а҆да́мово: настоѧ́щїй  же всѣ́хъ дне́й коне́цъ, и҆ мі́рꙋ самомꙋ̀. Въ  мѧсопꙋ́стѣ же сїю̀ положи́ша, сокраща́юще, мню̀, пи́щꙋ  и҆ ѡ҆б̾ѧде́нїе стра́ха ра́ди пра́здника, и҆ къ ми́лости  бли́жнѧгѡ на́съ созыва́юще. И҆ и҆́накѡ: поне́же  пита́вшесѧ и҆згна́хомсѧ и҆з̾ є҆де́ма, и҆ под̾ сꙋдо́мъ  бы́хомъ и҆ клѧ́твою: посемꙋ̀ настоѧ́щїй положи́ша  пра́здникъ, и҆ ꙗ҆́кѡ ꙾хо́щемъ꙾и҆́мамы въ дрꙋгꙋ́ю  недѣ́лю а҆да́момъ, по ѡ҆́бразꙋ є҆де́мскомꙋ и҆згна́тисѧ,  до́ндеже хрⷭ҇то́съ прише́дъ па́ки на́съ возведе́тъ къ  раю̀. Второ́е же прише́ствїе рече́сѧ, занѐ и҆ пе́рвѣе  пло́тїю къ на́мъ прїи́де, но ти́хъ и҆ без̾ сла́вы:  ны́нѣ же съ преесте́ственными чꙋдесы̀ прїи́детъ, и҆ съ  ꙗ҆вле́нною свѣ́тлостїю съ нб҃съ и҆ съ тѣ́ломъ, ꙗ҆́кѡ  да позна́нъ бꙋ́детъ всѣ́ми: ꙗ҆́кѡ се́й є҆́сть и҆́же и҆  пе́рвѣе прише́дый, и҆ ро́дъ человѣ́чь и҆зба́вивый, и҆  сꙋди́ти па́ки хотѧ́й са́мъ, а҆́ще до́брѣ да̑ннаѧ є҆мꙋ̀  соблюдѐ. Когда̀ оу҆́бѡ бꙋ́детъ сїѐ прише́ствїе;  никто́же вѣ́сть: сїе́ бо и҆ гдⷭ҇ь а҆по́столѡмъ скры̀.  Тогда̀ оу҆́бѡ зна́мєнїѧ нѣ̑каѧ ꙗ҆вѝ предвари́ти,  ꙗ҆̀же нѣ́цыи ѿ ст҃ы́хъ простра́ннѣе и҆з̾ѧсни́ша.  Глаго́летсѧ же, ꙗ҆́кѡ по седми́хъ ты́сѧщахъ лѣ́тъ  прише́ствїе є҆гѡ̀ бꙋ́детъ. Пре́жде же є҆гѡ̀ прише́ствїѧ  прїи́детъ а҆нті́хрїстъ, и҆ роди́тсѧ, ꙗ҆́кѡ глаго́летъ  ст҃ы́й і҆пполѵ́тъ ри́мскїй, ѿ жены̀ скве́рны, и҆  дѣви́цы мни́мыѧ, ѿ є҆врє́й же сꙋ́щи ѿ пле́мене  да́нова, и҆́же бѧ́ше ѻ҆́трокъ і҆а́кѡвль: и҆ ходи́ти  оу҆́бѡ и҆́мать по хрⷭ҇тꙋ̀ проходѧ̀ жи́тельство, и҆  чꙋдеса̀ соверши́тъ, є҆ли̑ка оу҆́бѡ и҆ хрⷭ҇то́съ  дѣ́йствова, и҆ мє́ртвыѧ воскреси́тъ. Ѻ҆ба́че по  мечта́нїю всѧ̑ содѣ́етъ: и҆ рожде́нїе, и҆ пло́ть, и҆  прѡ́чаѧ всѧ̑, ꙗ҆́коже глаго́летъ а҆пⷭ҇лъ. в҃ сол. заⷱ҇  сѻ҃є. И҆ тогда̀, глаго́лѧ, ѿкры́етсѧ сы́нъ па́гꙋбы,  во всѧ́кой си́лѣ и҆ зна́менїихъ и҆ чꙋдесѣ́хъ ло́жныхъ:  ѻ҆ба́че не са́мъ дїа́волъ въ пло́ть претвори́тсѧ,  ꙗ҆́коже и҆з̾ дама́ска глаго́летъ і҆ѡа́ннъ: но  человѣ́къ ѿ блꙋда̀ роди́всѧ, всѐ сатанино̀ дѣ́йствїе  прїи́метъ, и҆ внеза́пꙋ воста́нетъ: (л. л҃а) та́же бла́гъ  и҆ кро́токъ всѣ̑мъ ꙗ҆ви́тсѧ. И҆ гла́дъ тогда̀ ве́лїй  бꙋ́детъ: оу҆годи́тъ лю́демъ, и҆ бж҃е́ствєннаѧ писа̑нїѧ  про́йдетъ, и҆ постꙋ̀ навы́кнетъ: и҆ понꙋ́дитсѧ ѿ  человѣ̑къ, и҆ ца́рь проповѣ́стсѧ: и҆ возлю́битъ мно́жае  є҆вре́йскїй ро́дъ, и҆ во і҆ерⷭ҇ли́мъ дости́гнетъ, и҆  хра́мъ и҆́хъ воздви́гнетъ. Пре́жде же седми́хъ лѣ́тъ,  ꙗ҆́коже глаго́летъ данїи́лъ, прїи́детъ є҆нѡ́хъ и҆  и҆лїа̀, проповѣ́дающе лю́демъ не прїима́ти є҆го̀: се́й  же є҆́мь и҆́хъ оу҆мꙋ́читъ, та́же и҆ главы̑ и҆́хъ  ѿсѣче́тъ. Благоче́ствовати же и҆зво́лившїи дале́че  ѿбѣ́гнꙋтъ, и҆́хже въ гора́хъ ѡ҆брѣ́тъ, де́мѡнми  и҆скꙋ́ситъ: оу҆ма́лѧтсѧ же се́дмь лѣ́тъ ѻ҆́наѧ  и҆збра́нныхъ ра́ди, и҆ гла́дъ бꙋ́детъ вели́къ, стїхі́амъ  всѣ̑мъ превраща́ємымъ, ꙗ҆́кѡ потреби́тисѧ вма́лѣ  оу҆жѐ всѣ̑мъ. По си́хъ же внеза́пꙋ ꙗ҆́кѡ мо́лнїѧ съ  нб҃съ гдⷭ҇не прише́ствїе бꙋ́детъ, пред̾идꙋ́щꙋ чⷭ҇тно́мꙋ  є҆гѡ̀ крⷭ҇тꙋ̀: и҆ ѻ҆́гненнаѧ рѣка̀ клоко́щꙋщи є҆мꙋ̀  пред̾и́детъ, всю̀ зе́млю ѿ скве́рны ѡ҆чища́ющи. Ꙗ҆́тъ  же бꙋ́детъ а҆́бїе и҆ а҆нті́хрⷭ҇тъ, и҆ є҆гѡ̀ слꙋги̑, и҆  предадѧ́тсѧ вѣ́чномꙋ ѻ҆гню̀. Вострꙋби́вшымъ же  а҆́гг҃лѡмъ, прїи́детъ внеза́пꙋ ѿ конє́цъ землѝ, и҆  ѿ всѣ́хъ стїхі́й, всѧ́къ человѣ́ческїй ро́дъ во  і҆ерⷭ҇ли́мъ, ꙗ҆́кѡ среда̀ мі́ра то́й: и҆ та́мѡ сѣдо́ша  престо́ли на сꙋдѣ̀: ѻ҆ба́че съ свои́ми тѣлесы̑ и҆  дꙋша́ми, всѣ̑мъ къ нетлѣ́нїю престїхі́ѡваннымъ, и҆  є҆ди́нъ и҆мꙋ́щымъ зра́къ: и҆ тѣ́мъ же стїхі́амъ на  лꙋ́чшее прїе́мшымъ и҆змѣне́нїе. И҆ разлꙋчи́тъ  є҆ди́нѣмъ сло́вомъ гдⷭ҇ь пра́вєдныѧ ѿ грѣ́шныхъ. И҆  по́йдꙋтъ благи́хъ дѣ́латели, вѣ́чный живо́тъ  прїе́млюще: грѣ́шнїи же въ вѣ́чнꙋю па́ки мꙋ́кꙋ, и҆  никогда́же си́хъ преста́нїе бꙋ́детъ. Вѣ́домо же, ꙗ҆́кѡ  не поста̀ тогда̀ взы́щетъ, и҆ наготы̀, и҆ чꙋде́съ,  хрⷭ҇то́съ, дѡбра́ бо и҆ сїѧ̑: но мно́жицею си́хъ лꙋ̑чшаѧ,  ми́лостыню ꙗ҆́вѣ и҆ ꙾просты́ню꙾сострада́нїе. Рече́тъ  бо пра́вєднымъ и҆ грѣ̑шнымъ ше́сть нѣ́кихъ  за́повѣдей: взалка́хъ бо, и҆ да́сте мѝ ꙗ҆́сти.  возжада́хъ, и҆ напои́сте мѧ̀. стра́ненъ бѣ́хъ, и҆  введо́сте мѧ̀. на́гъ, и҆ ѡ҆дѣ́ѧсте мѧ̀. бо́ленъ бѣ́хъ,  и҆ посѣти́сте мѧ̀. въ темни́цѣ бѣ́хъ, и҆ прїидо́сте ко  мнѣ̀. є҆ли́ко бо сотвори́сте є҆ди́номꙋ си́хъ (л. л҃а  ѡ҆б.) ме́ньшихъ, мнѣ̀ сотвори́сте: ꙗ҆̀же мо́жетъ всѧ́къ  кто̀ сотвори́ти по си́лѣ. тогда̀ оу҆́бѡ всѧ́къ фїлі́п.  заⷱ҇ с҃м. кто̀ и҆сповѣ́сть, ꙗ҆́кѡ гдⷭ҇ь і҆и҃съ  хрⷭ҇то́съ, во сла́вꙋ бг҃а ѻ҆ц҃а̀. Мꙋ̑ки оу҆́бѡ, ꙗ҆̀же  сщ҃е́нное є҆ѵⷢ҇лїе предадѐ, сїѧ̑ сꙋ́ть: матѳ. заⷱ҇  р҃є. та́мѡ бꙋ́детъ пла́чь, и҆ скре́жетъ зꙋбѡ́въ: че́рвь  и҆́хъ не сконча́етсѧ, и҆ ѻ҆́гнь и҆́хъ не оу҆га́снетъ,  и҆ ма́рк. заⷱ҇ м҃в. вложи́те є҆го̀ во тьмꙋ̀  кромѣ́шнꙋю. Ꙗ҆́же оу҆́бѡ всѧ̑ свѣ́тлѡ цр҃ковь бж҃їѧ  прїе́мши непщꙋ́етъ, ꙾пи́щи꙾сла́дости оу҆́бѡ и҆  црⷭ҇твїю нбⷭ҇номꙋ бы́ти, съ бг҃омъ ст҃ы́хъ спребыва́нїю,  бꙋ́дꙋщемꙋ ѻ҆́нымъ сїѧ́нїю всегда́шнемꙋ и҆ восхожде́нїю.  Мꙋче́нїю же и҆ тьмѣ̀, и҆ сицєвы́мъ ѿ бг҃а  оу҆дале́нїю и҆ дꙋша́мъ со́вѣстїю и҆ждиве́нїю, ка́кѡ  лѣ́ностїю и҆ пи́щею вре́менною бж҃е́ственнагѡ сїѧ́нїѧ  лиши́шасѧ. Неизрече́ннымъ человѣколю́бїемъ твои́мъ  хрⷭ҇тѐ бж҃е, жела́тельнагѡ твоегѡ̀ гла́са на́съ  сподо́би, и҆ сꙋ́щымъ ѡ҆деснꙋ́ю тебѐ сопричтѝ, и҆  поми́лꙋй на́съ, а҆ми́нь. 
Пѣ́снь з҃. 
І҆рмо́съ: Согрѣши́хомъ, беззако́нновахомъ: 
Припаде́мъ и҆ воспла́чемсѧ пре́жде сꙋда̀ ѻ҆́нагѡ  вѣ́рнїи, є҆гда̀ нб҃са̀ поги́бнꙋтъ, ѕвѣ́зды спадꙋ́тъ,  и҆ всѧ̀ землѧ̀ поколе́блетсѧ, да млⷭ҇тива ѡ҆брѧ́щемъ въ  коне́цъ ѻ҆тцє́въ бг҃а. 
Неꙋмы́тное и҆стѧза́нїе, стра́шный є҆́сть та́мѡ  сꙋ́дъ, и҆дѣ́же сꙋдїѧ̀ неꙋтае́нъ є҆́сть, и҆дѣ́же лица̀  нѣ́сть въ дарѣ́хъ прїѧ́ти: тогда̀ пощади́ мѧ влⷣко, и҆  и҆зба́ви всѧ́кагѡ гнѣ́ва твоегѡ̀ стра́шнагѡ. 
Гдⷭ҇ь грѧде́тъ сꙋди́ти, кто̀ стерпи́тъ видѣ́нїе  є҆гѡ̀; вострепещѝ дꙋшѐ ѻ҆каѧ́ннаѧ, вострепещѝ, и҆  оу҆гото́ви и҆схо́дищꙋ дѣла̀ твоѧ̑, да млⷭ҇тива и҆  милосе́рда ѡ҆брѧ́щеши є҆го̀, ѻ҆тцє́въ бг҃а  бл҃гослове́нна. 
Негаси́мый ѻ҆́гнь смꙋща́етъ мѧ̀, горча́йшїй  черве́й скре́жетъ, а҆́дъ дꙋшетлѣ́нный страши́тъ мѧ̀,  бл҃гоꙋми́ленъ ѿню́дъ не быва́ю. но гдⷭ҇и гдⷭ҇и, пре́жде  конца̀ оу҆тверди́ мѧ стра́хомъ твои́мъ. (л. л҃в) 
Припа́даю тѝ, и҆ приношꙋ̀ тебѣ̀ ꙗ҆́коже сле́зы  глаго́лы моѧ̑: согрѣши́хъ, ꙗ҆́коже не согрѣшѝ  блꙋдни́ца, и҆ беззако́нновахъ, ꙗ҆́кѡ и҆́ный никто́же на  землѝ. но оу҆ще́дри влⷣко, творе́нїе твоѐ, и҆  призови́ мѧ. 
Ѡ҆брати́сѧ дꙋшѐ, пока́йсѧ, ѿкры́й  сокровє́ннаѧ, глаго́ли бг҃ꙋ всѧ̑ вѣ́дꙋщемꙋ: ты̀ вѣ́си  моѧ̑ та̑йнаѧ є҆ди́не сп҃се, но са́мъ мѧ̀ поми́лꙋй,  ꙗ҆́коже пое́тъ дв҃дъ, по млⷭ҇ти твое́й. 
Сла́ва, трⷪ҇ченъ: Трѝ, є҆ди́но сꙋщество́мъ, и҆  є҆ди́но ли́цами, трѝ пою̀ сїѧ̑: ѻ҆ц҃ъ, сн҃ъ, и҆ ст҃ы́й  дх҃ъ, є҆ди́на си́ла, хотѣ́нїе и҆ дѣ́йство. є҆ди́нъ  бг҃ъ трист҃ы́й, црⷭ҇тво є҆ди́но є҆динонача́льнѣйшее. 
Бг҃оро́диченъ: Прохо́дитъ краснѣ́йшїй ѿ  черто́га чре́ва твоегѡ̀ бг҃ъ, ꙗ҆́коже цр҃ь ѡ҆дѣ́ѧнный  бг҃отка́нною багрѧни́цею, ѡ҆багре́нїѧ та́йнагѡ пречⷭ҇тыхъ  крове́й твои́хъ, безневѣ́стнаѧ, и҆ црⷭ҇твꙋетъ земле́ю. 
Катава́сїа: Согрѣши́хомъ, беззако́нновахомъ,  непра́вдовахомъ пред̾ тобо́ю, нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Пѣ́снь и҃. 
І҆рмо́съ: Є҆го́же вѡ́инства нбⷭ҇наѧ: 
Стра́шнагѡ втора́гѡ твоегѡ̀, гдⷭ҇и, прише́ствїѧ  помышлѧ́ѧ срѣ́тенїе, трепе́щꙋ преще́нїѧ твоегѡ̀, бою́сѧ  гнѣ́ва твоегѡ̀: ѿ сегѡ́ мѧ часа̀ зовꙋ̀, сп҃сѝ во  вѣ́ки. 
Тебѣ̀ бг҃ꙋ сꙋдѧ́щꙋ всѧ́чєскаѧ, кто̀ стерпи́тъ  земноро́денъ, сы́й стра́стенъ; негаси́мый бо ѻ҆́гнь  тогда̀, и҆ че́рвь скреже́щꙋщїй вельмѝ, ѡ҆сꙋждє́нныѧ  прїи́метъ во вѣ́ки. 
Всѧ́кое дыха́нїе є҆гда̀ призове́ши, є҆́же  разсꙋди́ти хрⷭ҇тѐ вкꙋ́пѣ: вели́кїй стра́хъ тогда̀,  ве́лїѧ нꙋ́жда, то́кмѡ помога́ющымъ дѣѧ́нїємъ во вѣ́ки.  (л. л҃в ѡ҆б.) 
Всѣ́хъ сꙋдїѐ бж҃е мо́й и҆ гдⷭ҇и, да оу҆слы́шꙋ  тогда̀ гла́са твоегѡ̀ вожделѣ́ннагѡ, да оу҆ви́ждꙋ  свѣ́тъ тво́й вели́кїй, да оу҆зрю̀ вселє́нїѧ твоѧ̑, да  оу҆зрю̀ сла́вꙋ твою̀, ра́дꙋѧсѧ во вѣ́ки. 
Правосꙋ́де сп҃се поми́лꙋй, и҆ и҆зба́ви мѧ̀ ѻ҆гнѧ̀  и҆ преще́нїѧ, є҆го́же мнѣ̀ на сꙋдѣ̀ пра́веднѡ  под̾ѧ́ти: ѡ҆сла́би мѝ пре́жде конца̀, добродѣ́телїю и҆  покаѧ́нїемъ. 
Є҆гда̀ сѧ́деши сꙋдїѐ, ꙗ҆́кѡ бл҃гоꙋтро́бенъ, и҆  пока́жеши стра́шнꙋю сла́вꙋ твою̀ хрⷭ҇тѐ: ѽ кі́й стра́хъ  тогда̀, пе́щи горѧ́щей, и҆ всѣ̑мъ боѧ́щымсѧ  нестерпи́магѡ сꙋди́ща твоегѡ̀! 
Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а,  гдⷭ҇а. 
Є҆ди́наго бг҃а по сꙋществꙋ̀ чтꙋ̀, трѝ ѵ҆пѡста́си  пою̀ ѡ҆предѣли́тельнѣ, и҆́ныѧ, но не и҆́накѡвыѧ:  поне́же бж҃ество̀ є҆ди́но въ трїе́хъ ли́цѣхъ: и҆́бо  ѻ҆ц҃ъ, и҆ сн҃ъ, и҆ бж҃е́ственный дх҃ъ. 
Бг҃оро́диченъ: И҆з̾ свѣтлѣ́йшагѡ чре́ва твоегѡ̀  проше́дъ, ꙗ҆́кѡ жени́хъ и҆з̾ черто́га возсїѧ̀  хрⷭ҇то́съ, свѣ́тъ ве́лїй сꙋ́щымъ во тьмѣ̀: и҆́бо  пра́вды сл҃нце ѡ҆блиста́въ, просвѣтѝ чⷭ҇таѧ мі́ръ. 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще, и҆ превозносѧ́ще во всѧ̑ вѣ́ки. 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те и҆ превозноси́те во всѧ̑  вѣ́ки. 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ: 
Гдⷭ҇ь грѧде́тъ грѣ̑шныѧ мꙋ́чити, пра́вєдныѧ же  спастѝ: воспла́чемсѧ, и҆ возрыда́имъ, и҆ прїи́мемъ  чꙋ́вство (л. л҃г) ѻ҆́нагѡ днѐ, во́ньже безвѣ̑стнаѧ и҆  та̑йнаѧ ѿкры́въ, человѣ́кѡмъ ѿда́стъ по достоѧ́нїю. 
Пристра́шенъ и҆ тре́петенъ бы́сть мѡѷсе́й, ви́дѧ  тѧ̀ ѿ за́днихъ: ка́кѡ же постою̀, лицѐ твоѐ ви́дѧ  тогда̀ а҆́зъ ѻ҆каѧ́нный, є҆гда̀ прїи́деши съ нб҃сѐ; но  пощади́ мѧ ще́дре, млⷭ҇тивнымъ твои́мъ призрѣ́ннемъ. 
Данїи́лъ оу҆боѧ́сѧ часа̀ и҆стѧза́нїѧ, а҆́зъ же  ѻ҆каѧ́нный что̀ постраждꙋ̀ ѿ негѡ̀, грѧды́й гдⷭ҇и,  стра́шнагѡ днѐ, но да́ждь мѝ пре́жде конца̀  бл҃гоꙋго́днѡ тебѣ̀ послꙋжи́ти, и҆ оу҆лꙋчи́ти црⷭ҇твїе  твоѐ. 
Ѻ҆́гнь гото́витсѧ, че́рвь оу҆строѧ́етсѧ:  весе́лїе, сла́ва, ѡ҆слабле́нїе, свѣ́тъ невече́рнїй,  ра́дость првⷣныхъ: и҆ кто̀ бл҃же́нный и҆збѣ́гнꙋти не  восхо́щетъ мꙋче́нїѧ пе́рвыхъ, наслѣ́дивый втора̑ѧ; 
Да мѧ̀ не ѿврати́тъ ѿ лица̀ твоегѡ̀ гдⷭ҇и  ꙗ҆́рость твоегѡ̀ гнѣ́ва: нижѐ да оу҆слы́шꙋ гла́са  клѧ́твеннагѡ, во ѻ҆́гнь ѿсыла́ющагѡ, но да вни́дꙋ въ  ра́дость нетлѣ́ннагѡ твоегѡ̀ черто́га и҆ а҆́зъ тогда̀ со  ст҃ы́ми твои́ми. 
Оу҆́мъ оу҆ѧзви́сѧ, тѣ́ло ѡ҆стрꙋпи́сѧ,  болѣ́знꙋетъ дꙋ́хъ, сло́во и҆знемо́же, житїѐ  оу҆мертви́сѧ, коне́цъ при две́рехъ тѣ́мже ѻ҆каѧ́ннаѧ  моѧ̀ дꙋшѐ, что̀ сотвори́ши, є҆гда̀ прїи́детъ сꙋдїѧ̀  и҆спыта́ти твоѧ̑; 
Сла́ва, трⷪ҇ченъ: Є҆ди́нагѡ є҆динороди́телю,  є҆диноро́днагѡ сн҃а ѻ҆́ч҃е, и҆ є҆ди́не є҆ди́нагѡ  свѣ́те, свѣ́та сїѧ́нїе: и҆ є҆ди́ный є҆ди́не  є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь, вои́стиннꙋ  сы́й. ѽ трⷪ҇це є҆ди́нице ст҃а́ѧ! сп҃си́ мѧ бг҃осло́вѧща  тѧ̀. 
Бг҃оро́диченъ: Чꙋ́до ржⷭ҇тва̀ твоегѡ̀  оу҆дивлѧ́етъ мѧ̀ всенепоро́чнаѧ, ка́кѡ зачина́еши  безсѣ́меннѡ неѡб̾име́ннаго: рцы̀, ка́кѡ дѣ́вствꙋеши  ро́ждши ꙗ҆́кѡ мт҃и; є҆́же (л. л҃г ѡ҆б.) па́че  є҆стества̀ вѣ́рою прїе́мъ, рожде́нномꙋ поклони́сѧ:  є҆ли̑ка хо́щетъ бо, и҆ мо́жетъ. 
Катава́сїа: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Є҆ѯапостїла́рїй: 
Та́же настоѧ́щїй. Подо́бенъ: Со оу҆ченикѝ  взы́демъ: 
Стра́шный де́нь сꙋда̀, и҆ неизрече́нныѧ твоеѧ̀  сла́вы, помышлѧ́ѧ трепе́щꙋ гдⷭ҇и всѧ́кѡ, и҆ трѧсы́йсѧ  стра́хомъ вопїю̀: на зе́млю є҆гда̀ прїи́деши сꙋди́ти  хрⷭ҇тѐ бж҃е всѧ́чєскаѧ со сла́вою, ѿ всѧ́кагѡ  и҆зба́ви мѧ̀ мꙋче́нїѧ, ѡ҆деснꙋ́ю тебѐ влⷣко сподо́бивый  мѧ̀ ста́ти. 
Дрꙋгі́й: Подо́бенъ: Жєны̀ оу҆слы́шите: 
Сѐ де́нь грѧде́тъ гдⷭ҇а вседержи́телѧ, и҆ кто̀  стерпи́тъ стра́хъ прише́ствїѧ ѻ҆́нагѡ; де́нь бо  ꙗ҆́рости є҆́сть, и҆ пе́щь горѧ́щаѧ, во́ньже сꙋдїѧ̀  сѧ́детъ, и҆ по достоѧ́нїю дѣѧ́нїй комꙋ́жде ѿдаѧ́й. 
Бг҃оро́диченъ: Ча́съ и҆спыта́нїѧ, и҆ стра́шнагѡ  прише́ствїѧ чл҃вѣколю́бца влⷣки помышлѧ́ѧ, ве́сь  трепе́щꙋ, и҆ сѣ́тꙋѧ, вопїю́ ти: сꙋдїѐ мо́й  пра́веднѣйшїй, и҆ є҆ди́не многомлⷭ҇тиве, ка́ющасѧ  прїими́ мѧ бцⷣы мл҃твами. 
На хвали́техъ стїхи̑ры воскре́сны ѻ҆смогла́сника  д҃: и҆ а҆нато́лїевъ є҆ди́нъ: и҆ трїѡ́ди д҃, гла́съ ѕ҃.  Самогла́сны. 
Сті́хъ: Всѧ́кое дыха́нїе: 
Помышлѧ́ю де́нь ѻ҆́ный и҆ ча́съ, є҆гда̀ и҆́мамы  всѝ на́зи и҆ ꙗ҆́кѡ ѡ҆сꙋжде́ни, неꙋмы́тномꙋ сꙋдїѝ  предста́ти, тогда̀ трꙋба̀ возшꙋми́тъ вельмѝ, и҆  ѡ҆снова̑нїѧ землѝ подви́жатсѧ, и҆ ме́ртвїи ѿ гробѡ́въ  воскрⷭ҇нꙋтъ, и҆ во́зрастомъ є҆ди́нѣмъ всѝ бꙋ́дꙋтъ, и҆  всѣ́хъ та̑йнаѧ ꙗ҆влє́нна предста́нꙋтъ пред̾ тобо́ю и҆  возрыда́ютъ, и҆ воспла́чꙋтсѧ, (л. л҃д) и҆ во ѻ҆́гнь  кромѣ́шный ѿи́дꙋтъ, и҆̀же никогда́же пока́ѧшасѧ: и҆ въ  ра́дость и҆ весе́лїе, првⷣныхъ жре́бїй вни́детъ въ  черто́гъ нбⷭ҇ный. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ: 
Ѽ каковы́й ча́съ тогда̀, и҆ де́нь стра́шный,  є҆гда̀ сѧ́детъ сꙋдїѧ̀ на престо́лѣ стра́шномъ! кни̑ги  разгиба́ютсѧ, и҆ дѣѧ̑нїѧ ѡ҆блича́ютсѧ, и҆ та̑йнаѧ тьмы̀  ꙗ҆влє́на быва́ютъ, а҆́гг҃ли ѡ҆бтека́ютъ, собира́юще  всѧ̑ ꙗ҆зы́ки. прїиди́те, оу҆слы́шите ца́рїе и҆ кнѧ́зи,  рабѝ и҆ свобо́дни, грѣ̑шницы и҆ првⷣницы, бога́тїи и҆  ни́щїи: ꙗ҆́кѡ грѧде́тъ сꙋдїѧ̀, хотѧ́й сꙋди́ти все́й  вселе́ннѣй. и҆ кто̀ претерпи́тъ пред̾ лице́мъ є҆гѡ̀,  є҆гда̀ а҆́гг҃ли предста́нꙋтъ ѡ҆блича́юще дѣѧ̑нїѧ,  помышлє́нїѧ, и҆ мы̑сли, ꙗ҆̀же въ нощѝ и҆ во днѝ; ѽ  каковы́й ча́съ тогда̀! но пре́жде да́же не приспѣ́етъ  кончи́на, потщи́сѧ зовꙋ́щи дꙋшѐ: бж҃е, ѡ҆брати́въ сп҃си́  мѧ, ꙗ҆́кѡ є҆ди́нъ бл҃гоꙋтро́бенъ. 
Гла́съ и҃: Сті́хъ: Возвеселю́сѧ и҆ возра́дꙋюсѧ ѡ҆  тебѣ̀: 
Данїи́лъ прⷪ҇ро́къ, мꙋ́жъ жела́нїй бы́въ,  власти́тельное бж҃їе ви́дѣвъ, си́це вопїѧ́ше: сꙋдїѧ̀  сѣ́де, и҆ кни̑ги разгнꙋ́шасѧ. блюдѝ дꙋшѐ моѧ̀,  пости́ши ли сѧ; бли́жнѧгѡ твоегѡ̀ не пре́зри. ѿ  бра́шенъ воздержи́ши ли сѧ; бра́та твоегѡ̀ не ѡ҆сꙋжда́й:  да не во ѻ҆́гнь ѿсыла́ема сгори́ши ꙗ҆́кѡ во́скъ, но  да без̾ поткнове́нїѧ введе́тъ тѧ̀ хрⷭ҇то́съ въ црⷭ҇твїе  своѐ. 
Гла́съ а҃. Сті́хъ: Воскреснѝ гдⷭ҇и бж҃е мо́й, да  вознесе́тсѧ рꙋка̀ твоѧ̀: 
Пред̾ѡчи́стимъ себѐ бра́тїе, цари́цею  добродѣ́телей: се́ бо прїи́де, бога́тство на́мъ бл҃ги́хъ  подаю́щи: страсте́й оу҆толѧ́етъ дмє́нїѧ, и҆ влⷣцѣ  примирѧ́етъ прегрѣши́вшыѧ. тѣ́мже съ весе́лїемъ сїю̀  прїи́мемъ, вопїю́ще (л. л҃д ѡ҆б.) хрⷭ҇тꙋ̀ бг҃ꙋ:  воскрⷭ҇ы́й и҆з̾ ме́ртвыхъ, неѡсꙋжде́ны на́съ сохранѝ,  славосло́вѧщыѧ тѧ̀ є҆ди́наго безгрѣ́шнаго. 
Сла́ва: па́ки то́йже сті́хъ. 
И҆ ны́нѣ: Пребл҃гослове́нна є҆сѝ:  Славосло́вїе вели́кое: и҆ ѿпꙋ́стъ. Та́же, ѻ҆бы́чнаѧ  лїті́а въ притво́рѣ, въ не́йже пое́мъ: Сла́ва, и҆  ны́нѣ, стїхи́рꙋ є҆ѵⷢ҇льскꙋю. Присовокꙋплѧ́емъ и ча́съ  а҃-й, въ не́мже чте́тсѧ ѡ҆глаше́нїе прпⷣбнагѡ ѻ҆тца̀  на́шегѡ ѳео́дѡра стꙋді́та. На лїтꙋргі́и  и҆з̾ѡбрази́тєльнаѧ. И҆ бл҃жє́нна гла́са, на ѕ҃: и҆ ѿ  канѡ́на трїѡ́ди пѣ́снь ѕ҃, на д҃. Прокі́менъ, гла́съ г҃:  Ве́лїй гдⷭ҇ь на́шъ: Сті́хъ: Хвали́те гдⷭ҇а, ꙗ҆́кѡ  бл҃гъ ѱало́мъ: А҆по́столъ къ корі́нѳѧнѡмъ, зача́ло  р҃м. А҆ллилꙋ́їа, гла́съ и҃: Прїиди́те возра́дꙋемсѧ  гдⷭ҇ви, воскли́кнемъ бг҃ꙋ сп҃си́телю на́шемꙋ. Сті́хъ:  Предвари́мъ лицѐ є҆гѡ̀ во и҆сповѣ́данїи, и҆ во  ѱалмѣ́хъ воскли́кнемъ є҆мꙋ̀. Є҆ѵⷢ҇лїе ѿ матѳе́а,  зача́ло р҃ѕ. Прича́стенъ: Хвали́те гдⷭ҇а съ нб҃съ:  Дрꙋгі́й: Ра́дꙋйтесѧ првⷣнїи ѡ҆ гдⷭ҇ѣ: 


(л. л҃д ѡ҆б.) 
Въ недѣ́лю ве́чера, 
на Гдⷭ҇и воззва́хъ, пое́мъ ꙗ҆́кѡ ѻ҆бы́чно,  стїхи̑ры ѻ҆смогла́сника г҃: и҆ мине́и настоѧ́щагѡ  ст҃а́гѡ г҃. Сла́ва, и҆ ны́нѣ, бг҃оро́диченъ. 
На стїхо́внѣ же ѡ҆ставлѧ́етсѧ ѻ҆смогла́сникъ, и҆  пое́мъ самогла́сенъ днѐ, ѻ҆́ба ли̑ка вкꙋ́пѣ. Гла́съ  и҃: 
Ласкосе́рдствовавше пе́рвꙋю под̾ѧ́хомъ наготꙋ̀,  побѣди́вшесѧ го́рькимъ вкꙋ́сомъ, и҆ ѿ бг҃а и҆згна́ни  бы́хомъ. но возведе́мсѧ къ покаѧ́нїю, и҆ чꙋ́вства  ѡ҆чи́стимъ, къ ни̑мже бра́нь, вхо́дъ поста̀ творѧ́ще:  наде́ждею бл҃года́ти сердца̀ и҆звѣствꙋ́юще, не бра́шны,  въ ни́хже не по́льзовашасѧ ходи́вшїи. и҆ снѣ́стсѧ на́ми  а҆́гнецъ бж҃їй, во сщ҃е́нной и҆ свѣтоно́сной но́щи  воскрⷭ҇нїѧ, на́съ ра́ди приведе́ное (л. л҃є) заколе́нїе,  оу҆ч҃нкѡ́мъ прїѡбще́нное въ ве́черъ та́инства, и҆ тьмꙋ̀  разорѧ́ющее невѣ́дѣнїѧ свѣ́томъ є҆гѡ̀ воскрⷭ҇нїѧ. 
Сті́хъ: Къ тебѣ̀ возведо́хъ ѻ҆́чи моѝ,  живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀  госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀  госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ  на́шемꙋ, до́ндеже оу҆ще́дритъ ны̀. 
И҆ па́ки то́йже самогла́сенъ: Ласкосе́рдствовавше: 
Сті́хъ в҃: Поми́лꙋй на́съ гдⷭ҇и, поми́лꙋй на́съ,  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ: наипа́че  напо́лнисѧ дꙋша̀ на́ша поноше́нїѧ гобзꙋ́ющихъ, и҆  оу҆ничиже́нїѧ го́рдыхъ. 
И҆ пое́мъ мꙋ́чениченъ въ то́йже гла́съ: Мч҃нцы  гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ  врачꙋ́ете: и҆ ны́нѣ моли́те, и҆зба́витисѧ сѣ́тей  вра́жїихъ дꙋша́мъ на́шымъ, мо́лимсѧ. 
Сла́ва, и҆ ны́нѣ, бг҃оро́диченъ, гла́съ то́йже:  Нбⷭ҇наѧ пою́тъ тѧ̀ бл҃года́тнаѧ, мт҃и безневѣ́стнаѧ:  и҆ мы̀ славосло́вимъ неизслѣ́дованное твоѐ ржⷭ҇тво̀,  бцⷣе, молѝ сп҃сти́сѧ дꙋша́мъ на́шымъ. 
Въ понедѣ́льникъ сы́рный на оу҆́трени, 
на Бг҃ъ гдⷭ҇ь, тропа́рь ст҃о́мꙋ, два́жды.  Сла́ва, и҆ ны́нѣ, бг҃оро́диченъ по гла́сꙋ. По а҃-мъ  стїхосло́вїи сѣда́ленъ ѻ҆смогла́сника. И҆ чте́мъ сло́во  вели́кагѡ васі́лїа [ѡ҆ є҆́же, Внима́й себѣ̀.] По в҃-мъ  стїхосло́вїи пое́мъ трїѡ́ди, гла́съ а҃.  
Подо́бенъ: Ка́мени запеча́танꙋ: 
Ѿверзо́шасѧ бж҃е́ственнагѡ покаѧ́нїѧ  преддвє́рїѧ: пристꙋ́пимъ оу҆се́рднѡ, ѡ҆чи́стивше  тѣлеса̀, бра́шенъ и҆ страсте́й ѿложє́нїѧ творѧ́ще,  ꙗ҆́кѡ послꙋ́шницы хрⷭ҇та̀, призва́вшагѡ мі́ръ въ  црⷭ҇твїе нбⷭ҇ное, десѧти̑ны всегѡ̀ лѣ́та приносѧ́ще  всѣ́хъ цр҃ю̀, ꙗ҆́кѡ да и҆ воскрⷭ҇нїе є҆гѡ̀ любо́вїю  оу҆́зримъ. (л. л҃є ѡ҆б.) 
Сла́ва, то́йже па́ки. И҆ ны́нѣ, бг҃оро́диченъ:  Рꙋ́цѣ твоѝ бж҃е́ственнїи, и҆́миже содѣ́телѧ носи́ла  є҆сѝ дв҃о прест҃а́ѧ, воплоще́нна бж҃ество́мъ,  просте́рши оу҆молѝ, и҆зба́витисѧ на́мъ ѿ и҆скꙋше́нїй,  и҆ страсте́й и҆ бѣ́дъ, восхвалѧ́ющымъ тѧ̀ любо́вїю, и҆  вопїю́щымъ тебѣ̀: сла́ва все́льшемꙋсѧ въ тѧ̀, сла́ва  проше́дшемꙋ и҆з̾ тебѐ, сла́ва свободи́вшемꙋ на́съ  ржⷭ҇тво́мъ твои́мъ. 
Канѡ́ны же пое́мъ ꙗ҆́коже ѻ҆бы́чай во ѻ҆ктѡ́ихѣ:  и҆ въ мине́и свѧто́мꙋ. Въ ко́ихъ же пѣ́снехъ прихо́дитъ  трипѣ́снецъ, а҆́ще ли є҆́сть двоїрмо́сенъ, ѡ҆ставлѧ́емъ  ѻ҆́ба канѡ́на ѻ҆ктѡ́иха: и҆ пое́мъ въ мине́и канѡ́нъ со  і҆рмосо́мъ на ѕ҃: и҆ въ трїѡ́ди на и҃. Канѡ́нъ мине́и, и҆  настоѧ́щїй трипѣ́снецъ. 
Творе́нїе господи́на і҆ѡ́сифа, гла́съ а҃. 
Пѣ́снь а҃. 
І҆рмо́съ: Пѣ́снь побѣ́днꙋю пои́мъ всѝ бг҃ꙋ: 
Свѣ̑тлаѧ предпра̑зднства воздержа́нїѧ, свѣ̑тлаѧ  предпꙋ̑тїѧ поста̀ дне́сь. тѣ́мже стеце́мсѧ въ наде́ждѣ  бра́тїе, и҆ оу҆се́рдїи мно́зѣмъ. 
А҆да́мꙋ пра́ѻтцꙋ престꙋпле́нїемъ поревнова́въ,  и҆згна́нъ бы́хъ ѿ сла́дости ѡ҆каѧ́нный. тѣ́мже  припа́даю тѝ въ покаѧ́нїи и҆ пла́чи: гдⷭ҇и, сп҃си́ мѧ. 
Нача́ло оу҆миле́нїѧ и҆ покаѧ́нїѧ, ѕлы́хъ  ѿчꙋжде́нїе, и҆ страсте́й воздержа́нїе. тѣ́мже  потщи́мсѧ ѿсѣче́нїе лꙋка́выхъ дѣ́лъ сотвори́ти. 
Бг҃оро́диченъ: Но́щїю прегрѣше́нїй ѡ҆мраче́нъ, къ  тебѣ̀ ро́ждшей сꙋ́щымъ во тьмѣ̀ со́лнце пра́вды  хрⷭ҇та̀, ны́нѣ прибѣга́ю прилѣ́жнѡ, влⷣчце сп҃си́ мѧ. 
И҆́ный трипѣ́снецъ. 
І҆рмо́съ то́йже: Сѐ пред̾ѿве́рзесѧ покаѧ́нїѧ  две́рь бг҃олю́бцы: прїиди́те оу҆̀бо, потщи́мсѧ вни́ти  то́ю, пре́жде да́же не заключи́тъ сїю̀ хрⷭ҇то́съ, ꙗ҆́кѡ  недостѡ́йнымъ на́мъ. (л. л҃ѕ) 
Ве́снꙋ возвѣща́ющаѧ прибли́жисѧ сїѧ̀, ны́нѣ  пред̾ѡчисти́тельнаѧ седми́ца всечестна́ѧ, сщ҃е́нныхъ  постѡ́въ, тѣлеса̀ и҆ дꙋ́шы всѣ́хъ просвѣща́ющаѧ. 
Сла́ва, трⷪ҇ченъ: Несли́тнаѧ, несозда́ннаѧ, трⷪ҇це  ст҃а́ѧ, є҆ди́нице пребл҃га́ѧ, ѻ҆́ч҃е, и҆ сн҃е, и҆ дш҃е  сро́дный, покланѧ́ющыѧсѧ тебѣ̀ вѣ́рнѡ, при́снѡ сп҃са́й. 
Бг҃оро́диченъ: Побѣди́шасѧ, всечⷭ҇тна́ѧ, въ  тебѣ̀ предѣ́лы дв҃о є҆стества̀: пребыва́еши бо ро́ждши  без̾ мꙋ́жа бг҃а, ꙗ҆́коже пре́жде ржⷭ҇тва̀ чⷭ҇таѧ, па́ки  невреди́ма. 
Та́же і҆рмо́съ: Пѣ́снь побѣ́днꙋю пои́мъ всѝ  бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆  сп҃сшемꙋ і҆и҃лѧ, ꙗ҆́кѡ просла́висѧ. 
По г҃-й пѣ́сни сѣда́ленъ: Сла́ва, и҆ ны́нѣ,  бг҃оро́диченъ. 
По ѕ҃-й пѣ́сни конда́къ, и҆ і҆́косъ ст҃а́гѡ. 
Пѣ́снь и҃. 
І҆рмо́съ: Є҆гѡ́же оу҆жаса́ютсѧ а҆́гг҃ли: 
Житїѐ моѐ всѐ блꙋ́днѡ и҆жди́въ, гра́жданѡмъ  рабо́тахъ гѡ́рькимъ и҆ лꙋка̑вымъ: но жела́юща мѧ̀ къ  твои̑мъ щедро́тамъ ны́нѣ ѡ҆брати́тисѧ хрⷭ҇тѐ, не  пре́зри. 
Ѡ҆́бразъ житїѧ̀ моегѡ̀ сра́мный, и҆ лю́тый: млⷭ҇ть  безмѣ́рнаѧ, чл҃вѣколю́бче сп҃се, твоегѡ̀ бл҃гоꙋтро́бїѧ,  покаѧ́нїѧ вре́мѧ да́ждь мѝ просѧ́щꙋ, и҆ любо́вїю тѧ̀  пою́щꙋ. 
Ка́їновꙋ поревнова́хъ ѡ҆каѧ́нномꙋ житїю̀, оу҆ма̀  достоѧ́нїе оу҆мертви́въ и҆́стиннѡ, и҆ трепе́щꙋ сꙋда̀  твоегѡ̀ бл҃годѣ́телю: не ѡ҆сꙋдѝ менѐ съ си́мъ во  вѣ́ки. 
Бг҃оро́диченъ: Дв҃о всепѣ́таѧ, є҆ди́на къ бг҃ꙋ  вѣ́рныхъ сꙋ́щи по́мощь тве́рдаѧ, тьмы́ мѧ и҆зба́ви, и҆  мꙋче́нїѧ належа́щагѡ лꙋка́внѡ живꙋ́щымъ. 
И҆́ный. 
І҆рмо́съ: Пѣ́снь тебѣ̀ прино́симъ: 
Сїѐ вре́мѧ є҆́сть покаѧ́нїѧ, тѣ́мже  бл҃гомꙋ́дреннѡ начне́мъ бра́тїе, вопїю́ще: бл҃гослови́те  дѣла̀ гдⷭ҇нѧ гдⷭ҇а. (л. л҃ѕ ѡ҆б.) 
Дне́сь бра́шенъ ѿре́кшесѧ, потщи́мсѧ дѣ́ломъ и҆  прегрѣше́нїй досто́йнѡ ка́ѧтисѧ: бл҃гослови́те дѣла̀  гдⷭ҇нѧ гдⷭ҇а. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Сла́ва тебѣ̀ неви́димаѧ трⷪ҇це ст҃а́ѧ,  во є҆ди́ницѣ покланѧ́емаѧ, ю҆́же вѣ́рнѡ сла́вимъ:  сп҃са́й рабы̑ твоѧ̑ ѿ всѧ́кагѡ вре́да. 
Бг҃оро́диченъ: Ра́дꙋйсѧ всебл҃же́ннаѧ чⷭ҇таѧ дв҃о:  ра́дꙋйсѧ гдⷭ҇нѧ рабо̀, и҆ мт҃и: ра́дꙋйсѧ покро́ве мі́ра  бцⷣе бл҃гослове́ннаѧ, мр҃і́е всесвѣ́тлаѧ. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Пѣ́снь тебѣ̀ прино́симъ безпло́тныхъ,  ꙗ҆́коже ѻ҆́троцы въ пещѝ, и҆ пою́ще глаго́лемъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Пѣ́снь ѳ҃. 
І҆рмо́съ: Свѣтоно́сный ѻ҆́блакъ: 
Ми́рнымъ постоѧ́нїемъ, чи́стою любо́вїю  сщ҃е́ннѣйшее вре́мѧ ст҃а́гѡ поста̀ воспрїи́мемъ  вѣ́рнїи, просѧ́ще ѡ҆ставле́нїѧ, и҆́хже кі́йждо  согрѣшѝ: ꙗ҆́кѡ да та́мошнюю оу҆лꙋчи́мъ ра́дость. 
Сѐ вре́мѧ покаѧ́нїѧ, предпра́зднственный се́й  постѡ́въ вхо́дъ: воста́ни дꙋшѐ моѧ̀, бл҃годѣ́телю и҆  бг҃ꙋ те́плѣ примири́сѧ, ꙗ҆́кѡ да сꙋда̀ и҆збѣ́гнеши  ѻ҆́нагѡ првⷣнагѡ и҆ стра́шнагѡ вои́стиннꙋ. 
Постѡ́въ вхо́ды и҆ преддвє́рїѧ, всѝ да не  ѡ҆скверни́мъ ѕлѣ̀ невоздержа́нїемъ и҆ пїѧ́нствомъ: но въ  чистотѣ̀ помышле́нїй оу҆се́рднѡ вни́демъ, прїе́мше  нетлѣ́нїѧ вѣнцы̀ и҆ трꙋдѡ́въ досто́йнѣ плоды̀. 
Бг҃оро́диченъ: Ѡ҆ на́съ молѧ́щи бл҃га́го не  преста́й, не́мощь на́шꙋ вѣ́дꙋщаго є҆ди́наго: гла́да же,  и҆ па́гꙋбы, и҆ трꙋ́са, и҆ всѧ́кагѡ ѡ҆ѕлобле́нїѧ  и҆зба́витисѧ чтꙋ́щемꙋ тѧ̀ гра́дꙋ, бцⷣе, оу҆пова́нїе  земноро́дныхъ. (л. л҃з) 
И҆́ный. І҆рмо́съ: Тебѐ ви́дѣнꙋю две́рь: 
Введе́сѧ вре́мѧ дꙋшѐ моѧ̀ покаѧ́нїѧ, не небрезѝ:  а҆́лчꙋщымъ да́ждь хлѣ́бъ, моли́сѧ гдⷭ҇ви на всѧ́кїй  де́нь, и҆ но́щь, и҆ ча́съ, да сп҃се́тъ тѧ̀. 
Мѧ́съ, и҆ про́чихъ бра́шенъ ꙗ҆́коже оу҆дале́нїе  сотвори́хомъ, та́кѡ и҆ всѧ́кїѧ вражды̀ къ бли́жнимъ  вкꙋ́пѣ, блꙋда́ же и҆ лжѝ, и҆ всѧ́кїѧ ѕло́бы  оу҆бѣжи́мъ. 
Сла́ва, трⷪ҇ченъ: Є҆ди́номꙋ покланѧ́юсѧ  є҆стество́мъ безнача́льномꙋ бж҃ествꙋ̀, треми́ же ли́цами  сла́влю въ трⷪ҇цѣ є҆ди́ницꙋ нераздѣ́льнꙋю, и҆  сопресто́льнꙋю. 
Бг҃оро́диченъ: Ты̀ є҆сѝ вѣ́рныхъ дв҃о похвала̀,  оу҆пова́нїе и҆ предста́тельство: тѧ̀ пѣ́сньми пѣ́нїй  сла́вимъ непреста́ннѡ бцⷣе мр҃і́е, сп҃сѝ рабы̑ твоѧ̑. 
І҆рмо́съ: Тебѐ ви́дѣнꙋю две́рь і҆езекі́илемъ  прⷪ҇ро́комъ, є҆́юже никто́же про́йде, то́кмѡ бг҃ъ  є҆ди́нъ, бцⷣе дв҃о, пѣ́сньми почита́емъ. 
Свѣти́ленъ ѻ҆ктѡ́иха: Сла́ва: ст҃о́мꙋ, а҆́ще  є҆́сть. А҆́ще ли нѝ: Сла́ва, и҆ ны́нѣ,  бг҃оро́диченъ. 
На стїхо́внѣ стїхи́ра самогла́сна, Гла́съ г҃: 
На всѧ́кое вре́мѧ по́стъ поле́зенъ є҆́сть,  и҆зволѧ́ющымъ и҆ творѧ́щымъ и҆̀: ниже́ бо и҆скꙋше́нїе  де́мѡнское дерза́етъ на постѧ́щагосѧ: но и҆ храни́тели  жи́зни на́шеѧ а҆́гг҃ли, люботрꙋ́днѣйше съ на́ми  пребыва́ютъ, посто́мъ ѡ҆чи́стившимисѧ. 
Сті́хъ: И҆спо́лнихомсѧ заꙋ́тра ми́лости твоеѧ̀  гдⷭ҇и, и҆ возра́довахомсѧ, и҆ возвесели́хомсѧ: во всѧ̑  дни̑ на́шѧ возвесели́хомсѧ, за дни̑ въ нѧ́же смири́лъ ны̀  є҆сѝ, лѣ̑та въ нѧ́же ви́дѣхомъ ѕла̑ѧ. и҆ при́зри на  рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. 
И҆ пое́мъ па́ки тꙋ́же стїхи́рꙋ. 
Та́же сті́хъ: И҆ бꙋ́ди свѣ́тлость гдⷭ҇а бг҃а  на́шегѡ на на́съ, и҆ дѣла̀ рꙋ́къ на́шихъ и҆спра́ви на  на́съ, и҆ дѣ́ло рꙋ́къ на́шихъ и҆спра́ви. (л. л҃з ѡ҆б.) 
Мꙋ́чениченъ: Ст҃ы́хъ страстоте́рпцєвъ па́мѧть,  прїиди́те лю́дїе всѝ почти́мъ: занѐ позо́ръ бы́вше  а҆́гг҃лѡмъ и҆ человѣ́кѡмъ, побѣ́дныѧ вѣнцы̀ ѿ  хрⷭ҇та̀ прїѧ́ша, и҆ мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ, то́йже гла́съ: 
Без̾ сѣ́мене зачала̀ є҆сѝ ѿ дх҃а ст҃а́гѡ, и҆  славосло́вѧще воспѣва́емъ тѧ̀: ра́дꙋйсѧ всест҃а́ѧ дв҃о. 
Вѣ́домѡ же бꙋ́ди, ꙗ҆́кѡ въ понедѣ́льникъ сы́рныѧ  недѣ́ли ꙗ҆ди́мъ два́жды дне́мъ. 
Въ понедѣ́льникъ ве́чера.  
На Гдⷭ҇и воззва́хъ, стїхи̑ры ꙗ҆́кѡ ѻ҆бы́чно. 
На стїхо́внѣ самогла́сенъ, два́жды. Гла́съ и҃: 
Посто́мъ ѡ҆чи́ститисѧ потщи́мсѧ, ѿ скве́рны  прегрѣше́нїй на́шихъ, и҆ ми́лостїю и҆ человѣколю́бїемъ  къ ни́щымъ, вни́ти въ черто́гъ жениха̀ хрⷭ҇та̀,  подаю́щагѡ на́мъ ве́лїю млⷭ҇ть. 
И҆ глаго́лемъ ѻ҆бы̑чныѧ стїхѝ, ꙗ҆́коже вчера̀. 
Мꙋ́чениченъ: Мч҃нцы гдⷭ҇ни, моли́те бг҃а на́шего,  и҆ и҆спроси́те дꙋша́мъ на́шымъ мно́жество щедро́тъ, и҆  ѡ҆чище́нїе мно́гихъ прегрѣше́нїй, мо́лимсѧ. 
Сла́ва, и҆ ны́нѣ, бг҃оро́диченъ: Пресла́внꙋю и҆  пречи́стꙋю бцⷣꙋ, и҆́стиннꙋю ꙗ҆́кѡ мт҃рь бж҃їю,  воспои́мъ бл҃гоче́стнѡ, ра́доватисѧ то́й глаго́люще  ꙗ҆́кѡ а҆́гг҃лъ: ра́дꙋйсѧ мт҃и ст҃а́ѧ воплоще́ннагѡ сн҃а  бж҃їѧ. ра́дꙋйсѧ жили́ще ст҃а́гѡ дх҃а, молѧ́щаѧ при́снѡ ѡ҆  на́съ, во є҆́же сп҃сти́сѧ дꙋша́мъ на́шымъ. 
И҆ про́чее послѣ́дованїе. (л. л҃и) 
Во вто́рникъ сы́рный на оу҆́трени. 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Премꙋ́дрость, и҆ сло́во: 
Пребл҃гі́й сло́ве, со ѻ҆ц҃е́мъ и҆ дх҃омъ  созда́вый ви́димаѧ вкꙋ́пѣ и҆ неви́димаѧ, неизрече́нною  мꙋ́дростїю твое́ю, свѣ́тлагѡ поста̀ вре́мѧ прейтѝ, въ  ми́рѣ глꙋбо́цѣ бл҃говолѝ бл҃гоꙋтро́бне, разрѣша́ѧ  пре́лесть го́рькагѡ грѣха̀, подаѧ̀ оу҆миле́нїе и҆  и҆сцѣле́нїй сле́зы, и҆ прегрѣше́нїй проще́нїе, да  несꙋмнѣ́нною дꙋше́ю, оу҆се́рднымъ дх҃омъ постѧ́щесѧ, со  а҆́гг҃лы пое́мъ держа́вꙋ твою̀. 
Сла́ва, то́йже. И҆ ны́нѣ, бг҃оро́диченъ: 
Премꙋ́дрость и҆ сло́во въ твое́мъ чре́вѣ,  заче́ншаѧ неизрече́ннѡ мт҃и бж҃їѧ, мі́рꙋ родила̀ є҆сѝ  мі́ръ содержа́щаго, и҆ на ѡ҆б̾ѧ́тїѧхъ держа́ла є҆сѝ  всѧ̑ ѡ҆б̾е́млющаго пищеда́телѧ всѣ́хъ и҆ созда́телѧ, и҆  гдⷭ҇а, тѣ́мже молю́ тѧ всепѣ́таѧ дв҃о, и҆ вѣ́рою  сла́влю тѧ̀, и҆зба́витисѧ прегрѣше́нїй мои́хъ, є҆гда̀  и҆́мамъ предста́ти пред̾ лице́мъ созда́телѧ моегѡ̀,  влⷣчце дв҃о чⷭ҇таѧ, твою̀ по́мощь тогда́ ми да́рꙋй:  и҆́бо мо́жеши, є҆ли́ка хо́щеши всенепоро́чнаѧ. 
Чте́мъ же и҆ вели́кагѡ васі́лїа сло́во ѡ҆  бл҃годаре́нїи. Та́же ѱало́мъ н҃. Канѡ́ны пое́мъ  ѻ҆смогла́сника и҆ мине́и, ꙗ҆́коже въ понедѣ́льникъ  оу҆каза́сѧ: та́кожде и҆ въ про́чее послѣ́дꙋй. 
И҆ трипѣ́снецъ господи́на і҆ѡ́сифа. Гла́съ г҃. 
Пѣ́снь в҃. 
І҆рмо́съ: Ꙗ҆́кѡ тꙋ́ча на тро́скотъ, и҆ ꙗ҆́кѡ  и҆́ней на сѣ́но, да сни́дꙋтъ на зе́млю, глаго́ли моѝ. 
Ꙗ҆́кѡ оу҆́тро возсїѧ̀ на́мъ, покаѧ́нїѧ зарѝ,  преддве́рїѧ свѣ́тлѡ воздержа́нїѧ. (л. л҃и ѡ҆б.) 
Тьмы́ мѧ и҆зба́ви хрⷭ҇тѐ внѣ́шнїѧ, мно́жествомъ  млⷭ҇ти твоеѧ̀, ꙗ҆́кѡ є҆ди́нъ млⷭ҇тивъ. 
Ѻ҆гнѧ́ мѧ и҆схи́ти, и҆ че́рвїѧ сп҃се  неꙋсыпа́ющагѡ, покаѧ́нїѧ прилѣжа́нїемъ ѡ҆чище́нна. 
Бг҃оро́диченъ: Дв҃о всепѣ́таѧ, бꙋ́ди на́мъ пꙋ́ть  покаѧ́нїѧ, ко сп҃се́нїѧ ведꙋ́щїй две́ремъ. 
И҆́ный. 
І҆рмо́съ, гла́съ в҃: Внемли́те лю́дїе моѝ: 
Вре́мѧ покаѧ́нїѧ наста̀, потщи́мсѧ хрⷭ҇толю́бцы  ѡ҆чи́ститисѧ всѣ́хъ прегрѣше́нїй, и҆ ꙗ҆ви́тисѧ влⷣцѣ  бл҃же́нни. 
По́стъ чи́стый, безгрѣ́шный потщи́мсѧ соверши́ти  ны́нѣ непреста́ннѡ, да ѡ҆брѧ́щемъ прегрѣше́нїй  ѡ҆ставле́нїе. 
Є҆си́ бо хрⷭ҇тѐ многомлⷭ҇тивъ всѣ́хъ бл҃же,  при́снѡ прїе́млѧй въ покаѧ́нїе: тѣ́мже вси́ тѧ при́снѡ  сла́вимъ. 
Сла́ва, трⷪ҇ченъ: Трⷪ҇цꙋ во є҆ди́ницѣ  просла́вимъ, несѣко́мꙋю, неслїѧ́ннꙋ, нераздѣ́льнꙋ  сꙋщество́мъ, раздѣ́льна же ли́цы бг҃а. 
Бг҃оро́диченъ: Чⷭ҇таѧ дв҃о мт҃и, оу҆молѝ,  є҆го́же воплоти́ла є҆сѝ ꙗ҆́кѡ чл҃вѣ́ка дв҃о, и҆  сло́ва: да сп҃се́тъ ѿ бѣ́дъ рабы̑ твоѧ̑. 
І҆рмо́съ: Внемли́те лю́дїе моѝ зако́нꙋ моемꙋ̀,  приклони́те оу҆́хо ва́ше во глаго́лы оу҆́стъ мои́хъ:  ꙗ҆́кѡ и҆́мѧ твоѐ гдⷭ҇и, призва́хъ. 
Пѣ́снь и҃. 
І҆рмо́съ: И҆з̾ безнача́льна ѻ҆ц҃а̀ рожде́ннаго: 
Раска́ѧнїѧ вре́мѧ, покаѧ́нїѧ показа́ти плоды̀  досто́йны бг҃ꙋ, дꙋшѐ моѧ̀ потщи́сѧ, воста́ни, и҆  возопі́й прилѣ́жнѡ, въ поще́нїихъ и҆ мл҃твахъ: по́йте,  бл҃гослови́те и҆ превозноси́те хрⷭ҇та̀ во вѣ́ки. 
Пред̾ѡчи́стимъ бра́тїе дꙋшє́внаѧ чꙋ̑вства, и҆  гдⷭ҇ви ны́нѣ прилѣпи́мсѧ ѡ҆́бразы оу҆миле́нїѧ,  вопїю́ще чи́стѣ (л. л҃ѳ) покаѧ́нїемъ чи́стымъ: по́йте,  бл҃гослови́те и҆ превозноси́те хрⷭ҇та̀ во вѣ́ки. 
Оу҆ловлѧ́ющаго врага̀ ласкосе́рдыми  воспомина́ньми, и҆ невоздержа́нїемъ сла́сти кра́ткїѧ  палѧ́ща чꙋ́вство, оу҆мертви́ти потщи́мсѧ прилѣ́жною  мл҃твою, пою́ще, бл҃гословѧ́ще и҆ превозносѧ́ще хрⷭ҇та̀  во вѣ́ки. 
Бг҃оро́диченъ: Ѡ҆небеси́вшаѧ на́ше земно́е  ѻ҆трокови́це смѣше́нїе, ѡ҆лѧдѣ́вшꙋю и҆ и҆стлѣ́вшꙋю  дꙋшѝ моеѧ̀ браздꙋ̀, тꙋ́чами твои́хъ щедро́тъ,  плодоно́снꙋ добродѣ́тельми покажѝ вопїю́щꙋ, и҆  превозносѧ́щꙋ хрⷭ҇та̀ во вѣ́ки. 
И҆́ный. 
І҆рмо́съ: Въ кꙋпинѣ̀ мѡѷсе́ю: 
Пред̾ѡчи́стимсѧ ны́нѣ, не бра́шны то́кмѡ, но и҆  дѣѧ́ньми, и҆ начне́мъ вѣ́рнїи те́плымъ помышле́нїемъ:  да созда́телю свѣ́тли ꙗ҆ви́мсѧ во вѣ́ки. 
Си́це на́мъ пости́тисѧ подоба́етъ, не во враждѣ̀  и҆ бра́ни, не въ за́висти и҆ рве́нїи, не во тщесла́вїи и҆  ле́сти сокрове́ннѣй, но ꙗ҆́коже хрⷭ҇то́съ, въ  смиренномꙋ́дрїи. 
Ми́лꙋющїи, речѐ ни́щыѧ, сп҃сꙋ взаи́мъ даю́тъ  разꙋ́мнѡ. Ѽ ра́дости неꙋподоби́мыѧ! подае́тъ бо бога́тнѡ  воздаѧ́нїѧ до́брыхъ, во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ  дх҃ꙋ: Є҆ди́нъ бо бг҃ъ, трѝ. со а҆́гг҃лы непреста́ннѡ  человѣ́цы восхвалѧ́емъ тѧ̀, всест҃а́ѧ трⷪ҇це: во всѧ̑  вѣ́ки. 
Бг҃оро́диченъ: Ра́дꙋйсѧ дв҃о чⷭ҇таѧ бцⷣе мр҃і́е,  ѡ҆чисти́лище мі́ра, правосла́вныхъ ро́гъ, молѝ  и҆зба́витисѧ ѿ негаси́магѡ ѻ҆гнѧ̀, тѧ̀ славосло́вѧщымъ  во всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀, по́йте,  бл҃гослови́те и҆ превозноси́те во всѧ̑ вѣ́ки. (л. л҃ѳ  ѡ҆б.) 
Пѣ́снь ѳ҃. 
І҆рмо́съ: Тебѐ неѡпали́мꙋю кꙋпинꙋ̀: 
Ѿве́рзи на́мъ млⷭ҇ти твоеѧ̀ пречⷭ҇тыѧ  оу҆трѡ́бы, покаѧ́нїе человѣ́кѡмъ во сп҃се́нїе  дарова́вый є҆ди́не сп҃се многомлⷭ҇тиве. 
Оу҆вы̀ мнѣ̀, ко́е стра́шное ѻ҆́ное неꙋмы́тное  сꙋди́лище, на не́мже и҆́мамы на́зи твори́ти сло́во,  и҆̀хже въ житїѝ ѕлѣ̀ содѣ́ѧхомъ; 
Ѡ҆дождѝ на́мъ бл҃гоꙋтро́бїѧ бл҃годѣ́телю ка́плю,  потоплѧ́ющꙋю на́шꙋ скве́рнꙋ всю̀, вины̑ покаѧ́нїѧ на́мъ  подава́ѧ. 
Всѝ оу҆се́рднымъ се́рдцемъ, въ ст҃а́гѡ поста̀  преддвє́рїѧ свѣ́тлѡ совше́дше, бл҃года́рствєнныѧ  пѣ̑сни хрⷭ҇тꙋ̀ принесе́мъ. 
Бг҃оро́диченъ: Тѧ̀ крѣ́пкꙋю предста́тельницꙋ, и҆  и҆звѣ́стнꙋю наде́ждꙋ, воспѣва́юще бл҃гоче́стнѡ,  мо́лимъ: сн҃а твоего̀ молѝ дв҃о сп҃сти́сѧ на́мъ. 
И҆́ный. І҆рмо́съ: Двⷭ҇тво твоѐ бцⷣе нескве́рнаѧ: 
Ны́нѣ пред̾ѡчи́стимсѧ въ постѣ̀ и҆ слеза́хъ, и҆  въ ве́лїихъ и҆справле́нїихъ, да ѡ҆брѧ́щемъ ве́лїю млⷭ҇ть. 
Ны́нѣ подража́имъ мꙋ̑дрыѧ дѣ̑вы хрⷭ҇толю́бцы, и҆  потщи́мсѧ хрⷭ҇та̀ оу҆срѣ́сти со свѣща́ми свѣ́тлыми. 
Ны́нѣ подража́имъ и҆лїю̀ пости́вшасѧ, и҆  бѣжа́вша ѿ лꙋка́выѧ і҆езаве́ли, да та́кѡ вознесе́мсѧ  ѿ землѝ. 
Сла́ва, трⷪ҇ченъ: Ст҃ы́й, ст҃ы́й, ст҃ы́й,  трист҃ы́й, ѻ҆́ч҃е вседержи́телю, и҆ сн҃е є҆диносꙋ́щне  со дх҃омъ, є҆ди́но бж҃ество̀. 
Бг҃оро́диченъ: Ѡ҆ тебѣ̀ хва́лимсѧ, и҆ къ тебѣ̀  прибѣга́емъ, чⷭ҇таѧ, приснодв҃о честна́ѧ, мꙋче́нїѧ  и҆зба́ви всѧ̑ ны̀. 
І҆рмо́съ: Дѣ́вство твоѐ бцⷣе нескве́рнаѧ,  є҆́же не ѡ҆палѝ ѻ҆́гнь бж҃е́ственный, велича́емъ. (л.  м҃) 
На стїхо́внѣ стїхи́ра самогла́сна, гла́съ г҃: 
Любе́знѡ лю́дїе по́стъ ѡ҆блобыза́имъ: приспѣ́ бо  дх҃о́вныхъ по́двигѡвъ нача́ло: ѡ҆ста́вимъ тѣле́сное  сладостра́стїе, возрасти́мъ дꙋшє́внаѧ дарова̑нїѧ,  спостра́ждемъ ꙗ҆́кѡ рабѝ хрⷭ҇то́ви, да и҆ спросла́вимсѧ  ꙗ҆́кѡ ча̑да бж҃їѧ, и҆ дх҃ъ ст҃ы́й въ на́съ все́льсѧ,  просвѣти́тъ дꙋ́шы на́шѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀: 
Па́ки тꙋ́же стїхи́рꙋ: 
Сті́хъ: И҆ бꙋ́ди свѣ́тлость: 
Мꙋ́чениченъ: Царе́й и҆ мꙋчи́телей стра́хъ  ѿри́нꙋша хрⷭ҇тѡ́вы во́ини, и҆ бл҃годерзнове́ннѡ, и҆  мꙋ́жественнѡ того̀ и҆сповѣ́даша, всѣ́хъ гдⷭ҇а бг҃а, и҆  цр҃ѧ̀ на́шего: и҆ мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ: Бцⷣе,  предста́тельство всѣ́хъ молѧ́щихсѧ, на тебѐ надѣ́емсѧ,  и҆ тобо́ю хва́лимсѧ, въ тебѣ̀ всѐ оу҆пова́нїе на́ше  є҆́сть. молѝ и҆з̾ тебѐ роди́вшагосѧ ѡ҆ непотре́бныхъ  рабѣ́хъ твои́хъ. 
Во вто́рникъ ве́чера. 
Ѿ нача́ла вече́рни начина́емъ покло́ны. На Гдⷭ҇и  воззва́хъ стїхи̑ры ꙗ҆́кѡ ѻ҆бы́чнѡ. 
На стїхо́внѣ самогла́сенъ, гла́съ а҃: 
Ра́достнѡ прїи́мемъ вѣ́рнїи бг҃одохнове́нное  завѣща́нїе поста̀, ꙗ҆́коже пре́жде нїнеѵі́тѧне: и҆  па́ки, блꙋдни́цы и҆ мытарѝ: ꙗ҆́же покаѧ́нїѧ про́повѣдь  ѿ і҆ѡа́нна є҆́сть. воздержа́нїемъ оу҆гото́вимсѧ къ  преселе́нїю въ сїѡ́нъ, влⷣчнѧгѡ сщ҃еннодѣ́йства.  слеза́ми пред̾ѡчи́стимсѧ въ не́мъ бж҃е́ственнагѡ  оу҆мове́нїѧ. помо́лимсѧ ви́дѣти ѡ҆бра́зныѧ здѣ̀ па́схи  соверше́нїе, и҆ и҆́стинныѧ ꙗ҆вле́нїе. оу҆гото́вимсѧ на  (л. м҃ ѡ҆б.) поклоне́нїе крⷭ҇та̀, и҆ воскрⷭ҇нїѧ хрⷭ҇та̀  бг҃а, вопїю́ще къ немꙋ̀: не посрамѝ на́съ ѿ ча́ѧнїѧ  на́шегѡ чл҃вѣколю́бче. 
Сті́хъ: Къ тебѣ̀ возведо́хъ ѻ҆́чи моѝ: 
И҆ па́ки тꙋ́же стїхи́рꙋ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ѽ до́брыѧ кꙋ́пли ва́шеѧ ст҃і́и!  ꙗ҆́кѡ крѡ́ви да́сте, и҆ нб҃са̀ наслѣ́довасте: и҆  вре́меннѡ и҆скꙋси́вшесѧ, вѣ́чнѡ ра́дꙋетесѧ. вои́стиннꙋ  до́браѧ ва́ша кꙋ́плѧ: тлѣ́ннаѧ бо ѡ҆ста́вльше,  нетлѣ́ннаѧ воспрїѧ́сте, и҆ со а҆́гг҃лы ликꙋ́юще пое́те  непреста́ннѡ трⷪ҇цꙋ є҆диносꙋ́щнꙋю. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Прехва́льнїи мч҃нцы: 
Дв҃а нескве́рнаѧ, и҆ногда̀ на дре́вѣ ви́дѣвши,  є҆го́же родѝ и҆з̾ безсѣ́менныѧ оу҆тро́бы, не  терпѧ́щи оу҆тро́бнагѡ оу҆ѧзвле́нїѧ, власы̀ терза́ющи  глаго́лаше: ма́нїемъ содержа́й тва́рь всю̀, ка́кѡ ꙗ҆́кѡ  ѡ҆сꙋжде́нный на крⷭ҇тъ вознесе́нъ є҆сѝ, всѧ́кѡ хотѧ́й  сп҃стѝ человѣ́чество; 
Ны́нѣ ѿпꙋща́еши: По Трист҃о́мъ, тропа́рь:  Бцⷣе дв҃о ра́дꙋйсѧ: Покло́нъ а҃. Сла́ва:  Крⷭ҇ти́телю хрⷭ҇то́въ: Покло́нъ а҃. И҆ ны́нѣ:  Моли́те за ны̀: Покло́нъ а҃. Под̾ твоѐ  бл҃гоꙋтро́бїе прибѣга́емъ бцⷣе: без̾ покло́на.  Гдⷭ҇и поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю  херꙋві̑мъ: И҆́менемъ гдⷭ҇нимъ блгⷭ҇вѝ ѻ҆́тче.  І҆ере́й: Сы́й блгⷭ҇ве́нъ хрⷭ҇то́съ бг҃ъ на́шъ: И҆  мы̀ глаго́лемъ моли́твꙋ: Нбⷭ҇ный цр҃ю̀: и҆ покло́ны  трѝ вели̑кїѧ, съ моли́твою ст҃а́гѡ є҆фре́ма: Гдⷭ҇и и҆  влⷣко живота̀ моегѡ̀: и҆ про́чихъ, в҃і. Па́ки  сконча́вше покло́ны, глаго́лемъ моли́твꙋ вышепи́саннꙋю  Гдⷭ҇и и҆ влⷣко живота̀ моегѡ̀: и҆ покло́нъ є҆ди́нъ  вели́кїй. Трист҃о́е. По Ѻ҆́ч҃е на́шъ: Гдⷭ҇и  поми́лꙋй, в҃і. Сла́ва, и҆ ны́нѣ: Гдⷭ҇и  поми́лꙋй, три́жды. Бл҃гословѝ: И҆ ѿпꙋ́стъ.  Повече́рїе пое́мъ вели́кое съ покло́ны. По Досто́йно  є҆́сть, тропарѝ дневны̑ѧ и҆ хра́мꙋ. И҆ ѿпꙋ́стъ  ме́ньшїй. Та́кожде и҆ проти́вꙋ пѧтка̀ твори́мъ. (л.  м҃а) 
Въ сре́дꙋ сы́рнꙋю  
полꙋ́нощница, съ покло́ны є҆ѧ̀. 
На оу҆́трени: Пое́мъ А҆ллилꙋ́їа въ настоѧ́щїй  гла́съ ѻ҆ктѡ́иха, и҆ трⷪ҇чны гла́са, и҆ ѻ҆бы̑чныѧ  каѳі̑смы двѣ̀. Ꙗ҆́кѡ въ сре́дꙋ и҆ въ пѧто́къ седми́цы  сы́рныѧ недѣ́ли пое́мъ А҆ллилꙋ́їа. сотворѧ́емъ и҆  покло́ны ве́черъ и҆ оу҆́трѡ, ꙗ҆́коже вы́ше рече́сѧ. и҆  по́стъ соверша́емъ по чи́нꙋ, а҆́ще и҆ ко́егѡлибо  прилꙋчи́тсѧ ст҃а́гѡ, и҆ тропа́рь и҆мѣ́ѧй бꙋ́детъ.  Междоча́сїѧ же не пое́мъ. 
А҆́ще же пра́здникъ срѣ́тенїѧ гдⷭ҇нѧ, и҆лѝ хра́мъ  ко́егѡ ст҃а́гѡ, пое́мъ тропа́рь, и҆ покло́нѡвъ не  твори́мъ, то́чїю по трѝ покло́ны вели́кихъ. 
По а҃-мъ стїхосло́вїи сѣда́льны ѻ҆смогла́сника  крⷭ҇тны. 
По в҃-мъ же стїхосло́вїи сѣда́ленъ трїѡ́ди: Гла́съ  в҃. 
Подо́бенъ: Бл҃гоꙋтро́бїѧ сꙋ́щи: 
Съ ми́ромъ прейтѝ на́мъ смирє́ннымъ,  пред̾ѡчище́нїе бл҃говолѝ постѡ́въ, неизрече́ннымъ  чл҃вѣколю́бїемъ твои́мъ хрⷭ҇тѐ бж҃е: низложѝ вра̑жїѧ  кова̑рствїѧ, и҆ крⷭ҇то́мъ твои́мъ всѧ̑ сп҃сѝ, є҆ди́не  свѣ́дый сердє́чнаѧ. 
Сла́ва, то́йже. И҆ ны́нѣ, крⷭ҇тобг҃оро́диченъ.  Подо́бенъ: 
Предстоѧ́щи крⷭ҇тꙋ̀ твоемꙋ̀, безсѣ́меннѡ ро́ждшаѧ  тѧ̀, и҆ не терпѧ́щи зрѣ́ти непра́веднѡ стра́ждꙋща,  рыда́ше съ пла́чемъ, и҆ вопїѧ́ше тѝ: ка́кѡ стра́ждеши  є҆стество́мъ безстрⷭ҇тный, сладча́йшїй сн҃е; пою̀ твою̀  кра́йнюю бл҃госты́ню. 
Здѣ̀ чте́мъ сло́во ѡ҆ постѣ̀, вели́кагѡ васі́лїа,  є҆гѡ́же нача́ло: Оу҆тѣша́йте оу҆тѣша́йте: и҆  ѱало́мъ н҃. Канѡ́нъ во ѻ҆ктѡ́ихѣ крⷭ҇тꙋ̀ со  і҆рмосо́мъ на ѕ҃: и҆ въ мине́и ст҃а́гѡ на д҃: и҆ въ  трїѡ́ди на д҃. Въ ко́ихъ же пѣ́снехъ приспѣ́етъ  трипѣ́снецъ, и҆ пое́мъ канѡ́нъ трїѡ́ди со і҆рмосо́мъ на  ѕ҃: и҆ трипѣ́снецъ на и҃. и҆ (л. м҃а ѡ҆б.) послѣдѝ  і҆рмо́съ трипѣ́снца. Въ си́хъ же пѣ́снехъ ѡ҆ставлѧ́етсѧ  канѡ́нъ ѻ҆ктѡ́иха, и҆ мине́и: И҆ пое́мъ мине́и въ  вы́шнихъ пѣ́снехъ си́це: а҃ пѣ́снь канѡ́на ѻ҆ктѡ́иха  со і҆рмосо́мъ на д҃: И҆ въ мине́и ст҃а́гѡ а҃-ю и҆ г҃-ю  пѣ́снь, на ѕ҃: И҆ въ трїѡ́ди на д҃. Подо́бнѣ пое́мъ  ѻ҆смꙋ́ю съ шесто́ю и҆ девѧ́тꙋю съ седмо́ю пѣ́сньми.  
Канѡ́нъ трїѡ́ди.  
Пѣ́снь а. Гла́съ д҃. Творе́нїе гдⷭ҇и́на а҆ндре́а  кри́тскагѡ. 
І҆рмо́съ: Воспою̀ тебѣ̀ гдⷭ҇и бж҃е мо́й, ꙗ҆́кѡ  и҆зве́лъ є҆сѝ лю́ди и҆з̾ рабо́ты є҆гѵ́петскїѧ:  покры́лъ же є҆сѝ колесни́цы фараѡ́новы и҆ си́лꙋ. 
Постѧ́сѧ гдⷭ҇ь человѣ́чески, ко и҆з̾ѡбраже́нїю  на́шемꙋ, побѣжда́етъ и҆скꙋси́телѧ, показꙋ́ѧ на́ше, и҆  предѣ́лы подписꙋ́ѧ на́мъ. 
Мѡѷсе́й бж҃е́ственый въ сїна́и, воздержа́нїемъ  бг҃ꙋ лице́мъ къ лицꙋ̀ глаго́лати сподо́бисѧ: томꙋ̀  вѣ́рнїи поревнꙋ́имъ. 
Ѡ҆чи́сти гдⷭ҇и, лю́ди твоѧ̑, и҆ призрѣ́въ ꙗ҆́кѡ  бг҃ъ млⷭ҇тивымъ ѻ҆́комъ, посѣтѝ всѣ́хъ мно́жествомъ  млⷭ҇ти твоеѧ̀. 
Бг҃оро́диченъ: Къ тебѣ̀ всѝ притека́емъ бцⷣе,  ꙗ҆́кѡ побо́рницѣ тве́рдѣй, на мл҃твꙋ дви́жꙋще тѧ̀,  и҆зба́вити ста́до твоѐ ѿ всѧ́кагѡ ѡ҆бстоѧ́нїѧ. 
Пѣ́снь г҃. 
І҆рмо́съ: Въ гдⷭ҇ѣ бз҃ѣ мое́мъ се́рдце моѐ  оу҆тверди́сѧ: тѣ́мъ немощствꙋ́ющїи препоѧ́сашасѧ  си́лою. 
Чꙋ́дный є҆нѡ́хъ воздержа́нїемъ преложи́сѧ ѿ  землѝ: томꙋ̀ ѡ҆бразоревнꙋ́юще преложи́мсѧ ѿ тлѝ къ  животꙋ̀. 
Мл҃твами и҆ поще́ньми и҆зба́вителѧ оу҆мо́лимъ:  сра́дꙋетсѧ бо созда́тель покаѧ́нїю созда́нїй свои́хъ. 
Гото́висѧ ѽ дꙋшѐ, и҆ пред̾ѡчи́стисѧ пре́жде  стрⷭ҇ти хрⷭ҇то́вы, да воскрⷭ҇нїемъ дх҃о́внѡ спра́зднꙋеши  є҆мꙋ̀. (л. м҃в) 
Бг҃оро́диченъ: Ꙗ҆́кѡ ро́ждшаѧ бг҃а, ѡ҆ на́съ  непреста́ннѡ моли́сѧ: къ тебѣ́ бо бцⷣе, грѣ́шнїи  прибѣга́емъ. 
Та́же трипѣ́снецъ і҆ѡ́сифа. Гла́съ в҃: 
Пѣ́снь г҃. 
І҆рмо́съ: На ка́мени мѧ̀ вѣ́ры: 
Просте́рлъ є҆сѝ дла̑ни на крⷭ҇тѣ̀ твое́мъ,  оу҆мертви́лъ є҆сѝ оу҆мерщвле́нїемъ твои́мъ клѧ́твꙋ,  ѡ҆живи́лъ є҆сѝ стрⷭ҇тїю твое́ю человѣ́ки. тѣ́мже  пое́мъ твоѐ бж҃е́ственное распѧ́тїе, і҆и҃се  чл҃вѣколю́бче бж҃е на́шъ. 
Снѣ́дїю дре́ва оу҆мертви́вшесѧ, дре́вомъ  ѡ҆жи́хомъ крⷭ҇та̀ твоегѡ̀. того̀ оу҆̀бо прино́симъ  тебѣ̀ въ мл҃твꙋ: бл҃года́ть и҆ млⷭ҇ть на́мъ низпослѝ,  бл҃годѣ́телю влⷣко многомлⷭ҇тиве. 
Преддвє́рїѧ ѿверзо́шасѧ поще́нїѧ, по́прище  приближа́етсѧ воздержа́нїѧ, горѧ́щимъ оу҆се́рдїемъ  воста́немъ, прїе́млюще да́ръ бг҃ода́нный, оу҆толѧ́ющїй  зно́й прегрѣше́нїй. 
Вре́мѧ бл҃же́нное поста̀, лꙋчы̀ и҆спꙋща́ющее  покаѧ́нїѧ возсїѧ̀, пристꙋ́пимъ любоче́стнѡ, ѿгонѧ́юще  тьмꙋ̀ глꙋбоча́йшꙋю лѣ́ности, всѝ веселѧ́щесѧ. 
По́стъ ѡ҆свѧти́мъ любомꙋ́дреннѡ, проповѣ́даимъ  воздержа́нїе страсте́й, возопїи́мъ во слеза́хъ влⷣцѣ:  да́ждь на́мъ гдⷭ҇и бл҃года́ть, содѣ́йствꙋющꙋю въ твоѧ̑  хотѣ̑нїѧ, многомлⷭ҇тиве. 
Прїи́мше дарова̑нїѧ поста̀ просла́вимъ да́вшаго во  сп҃се́нїе, и҆ сїѐ содѣ́лаимъ трꙋдолю́бнѡ, да  ѡ҆ставле́нїе согрѣше́нїй на́шихъ ѿ рꙋкѝ воспрїи́мемъ  сотво́ршагѡ. 
Бг҃оро́диченъ: Оу҆толѝ смꙋще́нїе страсте́й  мои́хъ, и҆сцѣлѝ ꙗ҆́звы дꙋшѝ моеѧ̀, воздви́гни мѧ̀ ѿ  сна̀ оу҆ны́нїѧ хода́тайствомъ твои́мъ, и҆  предста́тельствомъ, прест҃а́ѧ влⷣчце мт҃и дв҃о. (л. м҃в  ѡ҆б.) 
И҆́ный, гла́съ то́йже: 
І҆рмо́съ: Непло́дствовавшїй мо́й оу҆́мъ: 
Возне́сшꙋсѧ тѝ сп҃се, во́лею на крⷭ҇тъ, всѧ̀  тва́рь земна́ѧ подви́жесѧ, и҆ раздра́сѧ хра́мнаѧ  завѣ́са. 
Оу҆ѧзви́лсѧ є҆сѝ на крⷭ҇тѣ̀ і҆и҃се мо́й менѐ  ра́ди, и҆ прободе́нъ въ ре́бра бл҃же: ѿню́дꙋже вѣ́рою  покланѧ́юсѧ бж҃е́ственнѣй держа́вѣ твое́й. 
Сла́ва, трⷪ҇ченъ: Прекло́нь колѣ̑на на зе́млю,  ѻ҆ц҃ꙋ̀, покланѧ́юсѧ, сн҃а сла́влю, и҆ дх҃а воспѣва́ю,  є҆диново́льное нача́ло, и҆ трїѷпоста́сное. 
Бг҃оро́диченъ: Непостижи́мо є҆́сть та́инство  чⷭ҇таѧ, твоегѡ̀ рожде́нїѧ: ражда́еши бо мр҃і́е  неискꙋсомꙋ́жнѡ бг҃а, и҆ пребыва́еши нетлѣ́нна. 
Сла́ва тебѣ̀ бж҃е на́шъ, сла́ва тебѣ̀. 
По́стное вре́мѧ, си́лою твое́ю хрⷭ҇тѐ,  ѡ҆свѧти́въ, сп҃сѝ всѧ̑ ны̀ сѣте́й вра́жїихъ,  покланѧ́ющыѧсѧ тебѣ̀. 
І҆рмо́съ: Непло́дствовавшїй мо́й оу҆́мъ,  плодоно́сенъ бж҃е покажи́ ми, дѣ́лателю до́брыхъ,  насади́телю бл҃ги́хъ, бл҃гоꙋтро́бїемъ твои́мъ. 
Сѣда́ленъ мине́и ст҃о́мꙋ. Сла́ва, и҆ ны́нѣ,  крⷭ҇тобг҃оро́диченъ. 
Пѣ́снь д҃. 
І҆рмо́съ: Оу҆слы́шахъ слꙋ́хъ тво́й, и҆  оу҆боѧ́хсѧ, разꙋмѣ́хъ дѣла̀ твоѧ̑, и҆ оу҆жасо́хсѧ  гдⷭ҇и. 
А҆враа́мъ добродѣ́телїю и҆ страннолю́бїемъ трⷪ҇цꙋ  прїѧ́тъ, а҆́гг҃льски прише́дшꙋю. 
Бога́тство некра́домое воздержа́нїѧ є҆́сть да́ръ:  и҆ си́мъ ѡ҆богати́выйсѧ, ѡ҆богати́тсѧ бж҃ество́мъ. 
Сла́ва: Прїиди́те, воспла́чимъ вкꙋ́пѣ сло́вомъ,  вѣ́рою вопїю́ще: бж҃е, ѡ҆чи́сти ны̀ мно́гѡ согрѣ́шшыѧ. 
Бг҃оро́диченъ: Мт҃и непоро́чнаѧ, бл҃гослове́ннаѧ,  чⷭ҇таѧ дв҃о, сн҃ꙋ твоемꙋ̀ и҆ бг҃ꙋ на́шемꙋ, ѡ҆ мі́рѣ  моли́сѧ. (л. м҃г) 
Пѣ́снь є҃. 
І҆рмо́съ: Возсїѧ́вый свѣ́тъ, и҆ просвѣти́вый  оу҆́тро, и҆ показа́вый де́нь: сла́ва тебѣ̀, сла́ва  тебѣ̀, і҆и҃се сн҃е бж҃їй. 
Пости́всѧ дре́вле мѡѷсе́й въ горѣ̀ сїна́йстѣй,  бг҃ови́децъ ꙗ҆ви́сѧ: и҆ и҆лїа̀ на ѻ҆́гненнѣй  колесни́цѣ возноша́шесѧ. 
Поще́нїемъ и҆ногда̀ мꙋ́дрый и҆са́їа, оу҆́глѧ  ѻ҆́нагѡ клеще́ю вкꙋша́етъ, є҆гда̀ ко оу҆стна́мъ є҆гѡ̀  прикоснꙋ́сѧ. 
Сла́ва: Пости́всѧ пре́жде данїи́лъ, и҆ трїѐ  ѻ҆́троцы вкꙋ́пѣ, чє́люсти львѡ́въ сокрꙋши́вше,  горѧ́щїй пла́мень попра́ша. 
Бг҃оро́диченъ: Бг҃ороди́тельнице чⷭ҇таѧ, бг҃а во  чре́вѣ твое́мъ носи́вшаѧ нетлѣ́ннѡ, сохранѝ ста́до  твоѐ, и҆ соблюдѝ невреди́мо. 
Пѣ́снь ѕ҃. 
І҆рмо́съ: Ꙗ҆́коже прⷪ҇ро́ка і҆ѡ́нꙋ ѿ ки́та  и҆зба́вилъ є҆сѝ хрⷭ҇тѐ бж҃е: и҆ менѐ и҆з̾ глꙋбины̀  прегрѣше́нїй возведѝ, и҆ сп҃си́ мѧ є҆ди́не  чл҃вѣколю́бче. 
І҆ѡ́нꙋ въ ки́тѣ чⷭ҇тно́е сп҃сѐ поще́нїе  и҆ногда̀: пости́мсѧ оу҆̀бо ѿ се́рдца, и҆ оу҆бѣжи́мъ  ѻ҆́нагѡ въ гее́ннѣ тлѣ́нїѧ. 
Нїнеѵі́тѧне же па́ки гнѣ́въ бж҃їй претвори́ша  те́плымъ покаѧ́нїемъ и҆ любо́вїю: тѣ̑мъ ны́нѣ любе́знѡ  всѝ поревнꙋ́имъ. 
Сла́ва: Настоѧ́щїй по́стъ созыва́етъ на́съ на  покаѧ́нїе: притеце́мъ оу҆̀бо съ любо́вїю, и҆  оу҆разꙋмѣ́имъ, что́ є҆сть да́ръ воздержа́нїѧ. 
Бг҃оро́диченъ: Несказа́ннѡ ро́ждшаѧ сп҃са мі́рꙋ  хрⷭ҇та̀ бг҃а на́шего, того̀ молѧ́щи не преста́й, ро́дъ  ве́сь сп҃стѝ воспѣва́ющихъ тѧ̀. (л. м҃г ѡ҆б.) 
Конда́къ ст҃а́гѡ: а҆́ще ст҃ы́й не и҆́мать кондака̀,  глаго́лемъ мч҃нченъ гла́са, и҆́же и҆ сѣда́ленъ. 
Пѣ́снь з҃. 
І҆рмо́съ: Ѻ҆тє́цъ на́шихъ бж҃е, не посрамѝ  на́съ, но да́рꙋй на́мъ со дерзнове́нїемъ вопи́ти тебѣ̀:  бл҃гослове́нъ є҆сѝ бж҃е ѻ҆тє́цъ на́шихъ. 
Бꙋ́демъ и҆ мы̀ ꙗ҆́кѡ данїи́лъ ѻ҆́ный, львы̀  и҆ногда̀ посто́мъ оу҆кроти́вый въ ро́вѣ рыка́ющыѧ. 
Ю҆́ношамъ тре́мъ поревнꙋ́имъ со стра́хомъ, да  оу҆бѣ́гнемъ ѻ҆гнѧ̀ гее́нскагѡ, ꙗ҆́коже сі́и  вавѷлѡ́нскїѧ пе́щи. 
Сла́ва: Пости́мсѧ и҆ мы̀ чⷭ҇тымъ се́рдцемъ, и҆  ѡ҆чи́стимъ тѣ́ло, и҆ ве́сь всѧ́кѡ дх҃ъ бг҃ꙋ посвѧти́мъ. 
Бг҃оро́диченъ: Дв҃о мт҃и чⷭ҇таѧ, и҆з̾ тебѐ  воплоще́ннаго превѣ́чнаго сло́ва молѧ́щи не преста́й,  сп҃сти́сѧ дꙋша́мъ на́шымъ. 
Пѣ́снь и҃. 
І҆рмо́съ: Цр҃ѧ̀ хрⷭ҇та̀, є҆го́же и҆сповѣ́даша  плѣне́ннїи ѻ҆́троцы, въ пещѝ глаго́люще ве́лїимъ  гла́сомъ, всѧ̑ дѣла̀ по́йте гдⷭ҇а. 
Пости́всѧ пре́жде і҆ѡ́сифъ, смѣше́нїѧ и҆збѣжѐ  беззако́нныѧ жены̀, и҆ црⷭ҇тво оу҆лꙋчѝ. тѣ́мже и҆ мы̀  оу҆гаси́мъ поще́нїемъ разжжє́нныѧ стрѣ́лы врага̀  велїа́ра. 
Поще́нїемъ дв҃дъ побѣ́дꙋ поста́ви на  и҆ноплеме́нника, и҆ ца́рство ѡ҆брѣ́те: тѣ́мже и҆ мы̀  прїи́мемъ воздержа́нїемъ побѣ́дꙋ на врагѝ, и҆ во гдⷭ҇ѣ  вѣнча́ни бꙋ́демъ. 
Сохрани́мъ и҆ мы̀ добродѣ́тєли и҆́хъ, і҆́ѡвлево  мꙋ́жество, і҆а́кѡвле неѕло́бїе, вѣ́рꙋ а҆враа́мовꙋ,  цѣломꙋ́дрїе і҆ѡ́сифово, и҆ дв҃довꙋ до́блесть. 
Бг҃оро́диченъ: Цр҃ѧ̀ хрⷭ҇та̀, є҆го́же родѝ на́мъ  дв҃а мр҃і́а, и҆ по ржⷭ҇твѣ̀ пребы́сть дв҃а чⷭ҇таѧ, всѧ̑  дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во  вѣ́ки. (л. м҃д) 
Та́же трипѣ́снецъ и҆́ный. І҆рмо́съ: Въ пе́щь  ѻ҆́гненнꙋю: 
Крⷭ҇тоѧвле́ннѡ мѡѷсе́й дла̑ни возводѧ̀ на горѣ̀,  врагѝ побѣжда́ше: ты́ же сп҃се, на крⷭ҇тѣ̀ рꙋ́цѣ  просте́ръ, оу҆мертви́лъ є҆сѝ всепа́гꙋбное а҆́да  мꙋчи́тельство. 
Гвоздьмѝ прибїе́нъ на крⷭ҇тѣ̀, и҆ въ ре́бра  прободе́нъ хрⷭ҇тѐ сп҃се мо́й, клѧ́твы и҆зба́вилъ є҆сѝ  земнорѡ́дныѧ, и҆ ра́дости несконча́емыѧ ѻ҆́бщники  показа́лъ є҆сѝ: тѣ́мже бл҃гослови́мъ чл҃вѣколю́бїе  твоѐ. 
Воздержа́нїѧ вре́мѧ возсїѧ́вшее мы́сленнѡ  просвѣща́етъ дꙋшє́внаѧ чꙋ̑вства, и҆ страсте́й мглꙋ̀  ѿго́нитъ: тѣ́мже лобыза́имъ сїѐ ѿ се́рдца,  превозносѧ́ще во вѣ́ки. 
Стра̑сти всегꙋби́тєльныѧ дꙋшє́вныѧ, сла̑сти  смертонѡ́сныѧ по́стъ оу҆мерщвлѧ́етъ, и҆ и҆́стиннѡ въ  постоѧ́нїи твори́тъ се́рдца оу҆стремлє́нїѧ и҆  движє́нїѧ: се́й оу҆́бѡ вѣ́рою воспрїи́мемъ любе́знѡ. 
Не поста̀ нача́ло настоѧ́щїй ст҃ы́й де́нь вѣ́рнїи  вѣ́дꙋще, се́й чⷭ҇тымъ помышле́нїемъ почти́мъ, но вхо́дъ  глаго́люще, и҆ прише́ствїе къ преддве́рїю по́стномꙋ. 
Предпрїе́млетъ де́снѡ бг҃олюбе́знꙋю дꙋ́шꙋ  предпꙋ́тїѧми добрѣ́йшїй по́стъ, пред̾ѡчисти́тельныхъ  по́честей прпⷣбный, степе́ньми и҆ лѣ́ствицею, къ се́й  прило́жьсѧ ны́нѣшнїй де́нь. 
Бг҃оро́диченъ: Ѿве́рзи толкꙋ́щымъ на́мъ, и҆  млⷭ҇ть твою̀ призыва́ющымъ, ско́рое человѣ́кѡвъ  прибѣ́жище, и҆ тве́рдаѧ во всѣ́хъ дв҃о помо́щнице, и҆  сꙋ́щымъ въ нꙋ́ждахъ и҆звѣ́стнаѧ застꙋ́пнице 
И҆́ный. 
І҆рмо́съ: Въ кꙋпинѣ̀ мѡѷсе́ю: 
Вознесы́йсѧ на крⷭ҇тъ всѣ́хъ влⷣко, а҆да́ма со  є҆́ѵою па́ки воззва́лъ є҆сѝ, и҆ въ ра́й хрⷭ҇тѐ сп҃се  вве́лъ є҆сѝ, тѧ̀ воспѣва́ющыѧ во всѧ̑ вѣ́ки. (л. м҃д  ѡ҆б.) 
Тебѣ̀ возне́сшꙋсѧ хрⷭ҇тѐ на крⷭ҇тъ во́лею, лꙋчы̀  со́лнєчныѧ стра́хомъ помрачи́шасѧ, и҆ за́йде де́нь:  ѿѻнꙋ́дꙋже тѧ̀ разбо́йникъ бг҃а и҆сповѣ́да во всѧ̑  вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Ра́вна ѻ҆ц҃ꙋ̀ сн҃а, и҆ ст҃а́го дх҃а  вѣ́ровахомъ бы́ти ст҃ꙋ́ю трⷪ҇цꙋ въ бж҃ествѣ̀  є҆ди́номъ: є҆́йже вѣ́рою покланѧ́емсѧ, а҆́рїево  оу҆че́нїе при́снѡ попира́юще. 
Бг҃оро́диченъ: Ка́кѡ тѧ̀ воспою̀, ꙗ҆́коже  подоба́етъ, бцⷣе дв҃о, смра́дными грѣха́ми а҆́зъ ны́нѣ  помраче́нный; но оу҆̀бо прест҃а́ѧ, простѝ моѐ  дерзнове́нїе оу҆бо́гагѡ моегѡ̀ пѣ́нїѧ. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇те, вѣ́рныхъ оу҆пова́нїе, царе́й ѻ҆рꙋ́жїе,  сщ҃е́нникѡвъ сла́во, мона́шествꙋющихъ крѣ́посте, твое́ю  си́лою всѧ̑ тѧ̀ славосло́вѧщыѧ сп҃са́й во вѣ́ки. 
Хва́лимъ бл҃гослови́мъ, покланѧ́емсѧ гдⷭ҇ви: 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀, по́йте,  бл҃гослови́те, и҆ превозноси́те во всѧ̑ вѣ́ки. 
И҆ стїхосло́витсѧ Чⷭ҇тнѣ́йшꙋю: 
Пѣ́снь ѳ҃. 
І҆рмо́съ: Велича́емъ всѝ чл҃вѣколю́бїе твоѐ  хрⷭ҇тѐ сп҃се на́шъ, сла́во ра̑бъ твои́хъ и҆ вѣ́нче  вѣ́рныхъ, возвели́чивый па́мѧть ро́ждшїѧ тѧ̀. 
Мѡѷсе́й во є҆гѵ́птѣ мо́ре раздѣлѝ, и҆ лю́ди  проведѐ, и҆ сїѧ̑ препита̀ въ пꙋсты́ни непрохо́днѣй,  посто́мъ творѧ̀ чꙋдеса̀. 
І҆исꙋ́съ наѵи́нъ воздержа́нїемъ лю́ди ѡ҆свѧтѝ, и҆  наслѣ́дствова зе́млю ѻ҆бѣтова́ннꙋю, і҆ѻрда́нъ  преше́дъ пре́жде. 
Гедеѡ́нъ ѻ҆́ный, то́кмѡ съ тремѝ сты̀ мꙋже́й  хлепта́вшими, побѣжда́етъ и҆ноплеме́нники воздержа́нїемъ  и҆ мл҃твою: томꙋ̀ ревнꙋ́юще и҆ мы̀ оу҆подо́бимсѧ. (л.  м҃є) 
Бг҃оро́диченъ: Ра́дꙋйсѧ всечⷭ҇тна́ѧ, чⷭ҇таѧ,  дв҃ства похвало̀, а҆́гг҃лѡвъ оу҆твержде́нїе,  человѣ́кѡвъ помо́щнице, мі́ра ра́досте, мр҃і́е, и҆ мт҃и,  и҆ рабо̀ бг҃а на́шегѡ. 
Та́же трипѣ́снецъ. І҆рмо́съ: Ѿ бг҃а сло́ва: 
На крⷭ҇тѣ̀ просте́ръ бж҃е́ствєнныѧ дла̑ни,  совокꙋпи́лъ є҆сѝ пре́жде расточє́ныѧ, и҆зба́вителю: и҆  ѻ҆ц҃ꙋ̀ ѡ҆сꙋжде́ное хода́тайствомъ ꙗ҆́кѡ да́ръ прине́слъ  є҆сѝ сꙋщество̀ человѣ́кѡвъ: сегѡ̀ ра́ди пое́мъ  пречⷭ҇тое твоѐ распѧ́тїе. 
Ст҃а́гѡ поста̀ возсїѧ́вшаѧ бл҃года́ть, лꙋчы̀  и҆спꙋща́етъ на́мъ пред̾ѡчища́ющыѧ, па́ки тече́нїе  помышле́нїй, и҆ зѣ́ницы тьмꙋ̀ ѿгонѧ́ющыѧ, вѣ́рнїи:  сегѡ̀ ра́ди оу҆се́рднѡ се́й воспрїи́мемъ. 
Свѣтоно́сное поще́нїе, дарова́нїй бж҃е́ственныхъ  ча́шꙋ поче́рпшее на́мъ, дне́сь всѣ̑мъ пред̾ѧвлѧ́етъ:  хотѧ́щїи сеѧ̀ причасти́тисѧ на по́льзꙋ дꙋшѝ, всѣ́хъ  влⷣцѣ, содѣ́йствовати на́мъ помо́лимсѧ. 
Гвоздьмѝ бж҃е́ственныхъ твои́хъ рꙋ́къ  пригвозди́лъ є҆сѝ ще́дре на́шѧ грѣхѝ на крⷭ҇тѣ̀:  копїе́мъ же ре́бръ твои́хъ растерза́лъ є҆сѝ лꙋка́вое  писа́нїе согрѣше́нїй, и҆ паде́нїй лю́тыхъ. сегѡ̀ ра́ди  пое́мъ пречⷭ҇тое твоѐ распѧ́тїе. 
Добродѣ́телей добрѣ́йшаѧ ѿверза́етсѧ стезѧ̀,  по́прище бж҃е́ственныхъ поще́нїй, сїѐ всѣ̑мъ  бл҃гоꙋкраша́етсѧ: подвиза́тисѧ зако́ннѡ хотѧ́щїи,  проси́те хрⷭ҇та̀, ми́рное ѿ высоты̀ вре́мѧ на́мъ  дарова́ти. 
Бг҃оро́диченъ: Скорѣ́йшею мл҃твою, бо́дрымъ  твои́мъ покро́вомъ, держа́вною твое́ю влⷣчце чⷭ҇таѧ  по́мощїю, ны́нѣ соблюдѝ вѣ̑рныѧ твоѧ̑ рабы̑ ѿ  всѧ́кагѡ сопроти́внагѡ прило́га, и҆ страсте́й и҆  прегрѣше́нїй, и҆ напа́стей сп҃сѝ. (л. м҃є ѡ҆б.) 
И҆́ный. І҆рмо́съ: Преесте́ственнѡ пло́тїю: 
На дре́вѣ крⷭ҇тнѣмъ во́лею пригво́ждьсѧ, всѣ́хъ  на́съ свободи́лъ є҆сѝ клѧ́твы зако́нныѧ: тѣ́мъ тѧ̀ по  до́лгꙋ велича́емъ хрⷭ҇тѐ. 
Всѝ покланѧ́емсѧ стрⷭ҇те́мъ твои̑мъ сп҃се, ꙗ҆̀же  во́лею воспрїѧ́лъ є҆сѝ, да свободи́ши ро́дъ  человѣ́ческїй рабо́ты вра́жїѧ. 
Трⷪ҇ченъ: Присносꙋ́щнѡ ѻ҆ц҃ъ и҆ нетлѣ́ннѡ сн҃а  родѝ, и҆ дх҃ъ є҆́сть є҆диносꙋ́щенъ ѻ҆ц҃ꙋ́ же и҆  сн҃ови, нераздѣ́льнаѧ трⷪ҇ца. 
Бг҃оро́диченъ: Да́ти прощє́нїѧ прегрѣше́нїй  мр҃і́е пребл҃гослове́ннаѧ, ѿ тебѐ вопло́щшагосѧ молѝ  сп҃са, на́мъ грѣ̑шнымъ. 
Сла́ва тебѣ̀ бж҃е на́шъ, сла́ва тебѣ̀. 
Лобыза́ющыѧ тѧ̀, си́лою твое́ю крⷭ҇те, по́стное  вре́мѧ прейтѝ въ ми́рѣ сподо́би, и҆ и҆зба́ви рабо́ты  вра́жїѧ. 
І҆рмо́съ: Преесте́ственнѡ пло́тїю заче́ншꙋю во  чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во,  въ пѣ́снехъ немо́лчныхъ велича́емъ вѣ́рнїи. 
Свѣти́ленъ во ѻ҆ктѡ́ихѣ гла́са, три́жды:  трⷪ҇ченъ. 
На стїхо́внѣ самогла́сенъ днѐ, гла́съ а҃: 
Ѿ бра́шенъ постѧ́щисѧ дꙋшѐ моѧ̀, и҆ страсте́й  не ѡ҆чи́стившисѧ, всꙋ́е ра́дꙋешисѧ неѧде́нїемъ: а҆́ще бо  не вина́ ти бꙋ́детъ ко и҆справле́нїю, ꙗ҆́кѡ ло́жнаѧ  возненави́дѣна бꙋ́деши ѿ бг҃а, и҆ ѕлы̑мъ де́монѡмъ  оу҆подо́бишисѧ, николи́же ꙗ҆дꙋ́щымъ. да не оу҆́бѡ  согрѣша́ющи, по́стъ непотре́бенъ сотвори́ши: но  непоколеби́ма къ стремле́нїємъ безмѣ̑стнымъ пребыва́й,  мнѧ́щи предстоѧ́ти распѧ́томꙋ сп҃сꙋ, па́че же сраспѧ́тисѧ  тебѐ ра́ди распе́ншемꙋсѧ, вопїю́щи къ немꙋ̀: помѧни́ мѧ  гдⷭ҇и, є҆гда̀ прїи́деши во црⷭ҇твїи твое́мъ. 
Глаго́лемъ се́й два́жды. 
Та́же мч҃нченъ: Ва́съ прехва́льнїи мꙋ́чєницы, ни  ско́рбь, ни тѣснота̀, ни гла́дъ, ни гоне́нїе, ни бѣда̀,  ни ꙗ҆́рость (л. м҃ѕ) ѕвѣре́й, ни ме́чь, нижѐ ѻ҆́гнь  претѧ́й разлꙋчи́ти ѿ бг҃а возмого́ша: любо́вїю же па́че  къ немꙋ̀, ꙗ҆́кѡ въ чꙋжди́хъ подви́гшесѧ тѣлесѣ́хъ,  є҆стество̀ забы́сте, сме́рть презрѣ́вше: тѣ́мже и҆ по  достоѧ́нїю болѣ́зней ва́шихъ мздꙋ̀ прїѧ́сте, нбⷭ҇нагѡ  црⷭ҇твїѧ наслѣ̑дницы бы́сте. моли́тесѧ ѡ҆ дꙋша́хъ  на́шихъ. 
Сла́ва, и҆ ны́нѣ, крⷭ҇тобг҃оро́диченъ. Подо́бенъ:  Нбⷭ҇ныхъ чинѡ́въ: 
Вознесе́на ꙗ҆́кѡ ви́дѣ на крⷭ҇тѣ̀ а҆́гнца,  непоро́чнаѧ дв҃а, пла́чꙋщи вопїѧ́ше: сладча́йшее моѐ  ча́до, что̀ но́вое, и҆ пресла́вное видѣ́нїе; ка́кѡ  держа́й всѧ̑ дла́нїю, на дре́вѣ пригвозди́лсѧ є҆сѝ  пло́тїю; 
Та́же, Бл҃го є҆́сть: Трист҃о́е. И҆  Ѻ҆́ч҃е на́шъ: И҆ тропа́рь: Въ хра́мѣ стоѧ́ще  сла́вы твоеѧ̀: Гдⷭ҇и поми́лꙋй, м҃. Сла́ва, и҆  ны́нѣ: Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́тче. І҆ере́й: Сы́й бл҃гослове́нъ  хрⷭ҇то́съ бг҃ъ на́шъ, всегда̀ ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. Та́же, Нбⷭ҇ный цр҃ю̀: И҆  твори́мъ г҃ покло́ны вели̑кїѧ съ мл҃твою ст҃а́гѡ  є҆фре́ма: Гдⷭ҇и и҆ влⷣко живота̀ моегѡ̀: И҆  про́чихъ покло́нѡвъ в҃і: и҆злегка̀ оу҆томле́нїѧ ра́ди,  глаго́люще себѣ̀ вта́й на кі́йждо покло́нъ: Бж҃е  ѡ҆чи́сти мѧ̀ грѣ́шнаго. И҆ па́ки сконча́вше покло́ны,  глаго́лемъ мл҃твꙋ всю̀ вышепи́саннꙋю: Гдⷭ҇и и҆ влⷣко  живота̀ моегѡ̀: И҆ покло́нъ є҆ди́нъ вели́кїй.  Присовокꙋплѧ́емъ же и҆ а҃-й ча́съ. Начина́етъ и҆гꙋ́менъ,  и҆лѝ є҆кклисїа́рхъ и҆лѝ предстоѧ́щїй мона́хъ:  Прїиди́те поклони́мсѧ, три́жды. Покло́ны г҃, и҆ ча́съ  а҃- й, Во́ньже чте́мъ и҆ ѡ҆глашє́нїѧ стꙋді́тѡва. На а҃- мъ часѣ̀, тропа́рь: Заꙋ́тра оу҆слы́ши гла́съ мо́й:  Ско́рѡ, без̾ пѣ́нїѧ. Стѡпы̀ моѧ̑ напра́ви: и҆  Да и҆спо́лнѧтсѧ оу҆ста̀: По Трист҃о́мъ тропа́рь:  Ско́рѡ предварѝ: Гдⷭ҇и поми́лꙋй, м҃. И҆ мл҃твꙋ:  И҆́же на всѧ́кое вре́мѧ: Гдⷭ҇и поми́лꙋй: три́жды.  Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  И҆́менемъ гдⷭ҇нимъ: И҆ ѻ҆бы̑чныѧ покло́ны.  Трист҃о́е. Гдⷭ҇и поми́лꙋй, в҃і. Хрⷭ҇тѐ (л.  м҃ѕ ѡ҆б.) свѣ́те: И҆ ѿпꙋ́стъ. И҆ и҆схожде́нїе въ  притво́ръ: И҆ лїті́а за оу҆поко́й. 
Въ тꙋ́южде сре́дꙋ сы́рнꙋю. Пое́мъ часы̀, г҃-й, и҆  ѕ҃- й, съ покло́ны, и҆ тропарѝ по́стными: на часѣ́хъ въ  кампа́нъ не оу҆дарѧ́ютъ. 
На ѕ҃-мъ часѣ̀. 
Тропа́рь прⷪ҇ро́чества, гла́съ г҃: 
Цр҃ю̀ ст҃ы́й всеси́льне, є҆гѡ́же боѧ́тсѧ и҆  трепе́щꙋтъ всѧ́чєскаѧ, сп҃сѝ на́съ: мо́жеши бо  прости́ти грѣхѝ, ꙗ҆́кѡ бл҃гоꙋтро́бенъ. Сла́ва, и҆  ны́нѣ, то́йже. 
Прокі́менъ, гла́съ ѕ҃: Сп҃сѝ гдⷭ҇и лю́ди твоѧ̑,  и҆ бл҃гословѝ достоѧ́нїе твоѐ. Сті́хъ: Къ тебѣ̀  гдⷭ҇и воззовꙋ̀: 
Прⷪ҇ро́чества і҆ѡ́илева чте́нїе. [Глава̀ в҃, ст.  в҃і- к҃ѕ]. 
Та́кѡ глаго́летъ гдⷭ҇ь: ѡ҆брати́тесѧ ко мнѣ̀  всѣ́мъ се́рдцемъ ва́шимъ въ постѣ̀ и҆ въ пла́чи, и҆ въ  рыда́нїи, И҆ расто́ргните сердца̀ ва̑ша, а҆ не ри̑зы  ва́шѧ, и҆ ѡ҆брати́тесѧ ко гдⷭ҇ꙋ бг҃ꙋ ва́шемꙋ, ꙗ҆́кѡ  млⷭ҇тивъ и҆ ще́дръ є҆́сть, долготерпѣли́въ и҆  многомлⷭ҇тивъ, и҆ раскаѧва́ѧйсѧ ѡ҆ ѕло́бахъ. Кто̀  вѣ́сть, ѡ҆брати́тсѧ ли, и҆ раска́етсѧ, и҆ ѡ҆ста́витъ за  собо́ю бл҃гослове́нїе, и҆ же́ртвꙋ, и҆ возлїѧ́нїе гдⷭ҇ꙋ  бг҃ꙋ ва́шемꙋ; Вострꙋби́те трꙋбо́ю въ сїѡ́нѣ, ѡ҆ст҃и́те  по́стъ, проповѣ́дите цѣльбꙋ̀. Собери́те лю́ди,  ѡ҆ст҃и́те цр҃ковь, и҆збери́те старѣ̑йшины, совокꙋпи́те  младе́нцы ссꙋ́щыѧ сосцы̀: да и҆зы́детъ жени́хъ ѿ ло́жа  своегѡ̀ и҆ невѣ́ста ѿ черто́га своегѡ̀. Междꙋ̀  степе́ньми же́ртвенника воспла́чꙋтсѧ жерцы̀ слꙋжа́щїи  гдⷭ҇ꙋ, и҆ рекꙋ́тъ: пощадѝ гдⷭ҇и лю́ди твоѧ̑, и҆ не  да́ждь достоѧ́нїѧ твоегѡ̀ (л. м҃з) на оу҆кори́знꙋ, да не  ѡ҆блада́ютъ и҆́ми ꙗ҆зы́цы, да не рекꙋ́тъ во ꙗ҆зы́цѣхъ:  гдѣ̀ є҆́сть бг҃ъ и҆́хъ; И҆ возревнова̀ гдⷭ҇ь ѡ҆ землѝ  свое́й, и҆ пощадѣ̀ лю́ди своѧ̑. И҆ ѿвѣща̀ гдⷭ҇ь  лю́демъ свои̑мъ, и҆ речѐ: сѐ а҆́зъ ва́мъ послю̀  пшени́цꙋ, и҆ вїно̀, и҆ ма́сло древѧ́ное, и҆ насы́титесѧ  и҆́хъ, и҆ не да́мъ ва́съ ксемꙋ̀ на порꙋга́нїе во  ꙗ҆зы́цѣхъ. И҆ сꙋ́щаго ѿ сѣ́вера ѿженꙋ̀ ѿ ва́съ,  и҆ ѿри́нꙋ є҆го̀ на зе́млю безво́днꙋю, и҆ погꙋблю̀  лицѐ є҆гѡ̀ въ мо́ри пе́рвѣмъ, и҆ за̑днѧѧ є҆гѡ̀ въ  мо́ри послѣ́днемъ: и҆ взы́детъ гни́лость є҆гѡ̀, и҆  взы́детъ смра́дъ є҆гѡ̀, ꙗ҆́кѡ возвели́чи дѣла̀ своѧ̑.  Дерза́й землѐ, ра́дꙋйсѧ и҆ весели́сѧ, ꙗ҆́кѡ возвели́чи  гдⷭ҇ь, є҆́же сотвори́ти. Дерза́йте ско́ти по́льстїи,  ꙗ҆́кѡ прозѧ́бнꙋша полѧ̀ пꙋсты́ни, ꙗ҆́кѡ дре́во принесѐ  пло́дъ сво́й, вїногра́дъ и҆ смѡ́кви да́ша си́лꙋ свою̀: И҆  ча̑да сїѡ́нѧ ра́дꙋйтесѧ, и҆ весели́тесѧ ѡ҆ гдⷭ҇ѣ бз҃ѣ  ва́шемъ, ꙗ҆́кѡ дадѐ ва́мъ пи́щꙋ въ пра́вдꙋ, и҆  ѡ҆дожди́тъ ва́мъ до́ждь ра́ннїй и҆ по́здный, ꙗ҆́коже и҆  пре́жде. И҆ напо́лнѧтсѧ гꙋ́мна ва̑ша пшени́цы, и҆  преизлїю́тсѧ точи̑ла вїно́мъ и҆ є҆ле́емъ. И҆ возда́мъ  ва́мъ вмѣ́стѡ лѣ́тъ, въ нѧ́же поѧдо́ша прꙋ́зи и҆  мши́ца, и҆ сѵ́плеве, и҆ гꙋ́сєницы, си́ла моѧ̀ вели́каѧ,  ю҆́же посла́хъ на вы̀. И҆ снѣ́сте ꙗ҆дꙋ́ще и҆  насы́титесѧ, и҆ похвали́те и҆́мѧ гдⷭ҇а бг҃а ва́шегѡ,  ꙗ҆̀же сотворѝ съ ва́ми чꙋдеса̀: и҆ не посра́мѧтсѧ  лю́дїе моѝ во вѣ́къ. 
Прокі́менъ гла́съ з҃: Гдⷭ҇ь крѣ́пость лю́демъ  свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ.  Сті́хъ: Принеси́те гдⷭ҇ви сн҃ове бж҃їи. 
Та́же, Ско́рѡ да предварѧ́тъ: Трист҃о́е. И҆  прѡ́чаѧ по ѻ҆бы́чаю поста̀. И҆ мл҃тва: Бж҃е и҆ гдⷭ҇и  си́лъ: Вкꙋ́пѣ же пое́мъ и҆ ѳ҃-й ча́съ, и҆ мл҃твꙋ:  Влⷣко гдⷭ҇и і҆и҃се хрⷭ҇тѐ бж҃е на́шъ: Посе́мъ  и҆з̾ѡбрази́тєльнаѧ, и҆ бл҃жє́нны: Во црⷭ҇твїи  твое́мъ: Ско́рѡ, без̾ пѣ́нїѧ. Сла́ва, и҆ ны́нѣ:  Помѧнѝ на́съ гдⷭ҇и: и҆ покло́ны трѝ. Ли́къ  нбⷭ҇ный: (л. м҃з ѡ҆б.) И҆ прѡ́чаѧ. И҆ по Ѻ҆́ч҃е  на́шъ: Кондакѝ хра́ма, и҆ ст҃о́мꙋ. Сла́ва, конда́къ:  Со ст҃ы́ми оу҆поко́й: И҆ ны́нѣ, конда́къ:  Предста́тельство хрⷭ҇тїа́нъ: Гдⷭ҇и поми́лꙋй, м҃.  Сла́ва, и҆ ны́нѣ: Чⷭ҇тнѣ́йшꙋю херꙋві̑мъ: Покло́ны  трѝ вели̑кїѧ, и҆ про́чихъ в҃і. 
Посе́мъ дрꙋгі́й ли́къ начина́етъ вече́рню:  Прїиди́те поклони́мсѧ: три́жды, и҆ ѱало́мъ:  Бл҃гословѝ дꙋшѐ моѧ̀ гдⷭ҇а: И҆ прѡ́чаѧ. 
Въ сре́дꙋ ве́чера,  
На Гдⷭ҇и воззва́хъ, стїхи̑ры, ꙗ҆́кѡ  ѻ҆бы́чно. 
Сла́ва, и҆ ны́нѣ, бг҃оро́диченъ. 
Прокі́менъ, гла́съ є҃: Бж҃е, во и҆́мѧ твоѐ  сп҃си́ мѧ, и҆ въ си́лѣ твое́й сꙋди́ ми. Сті́хъ:  Бж҃е, оу҆слы́ши мл҃твꙋ мою̀, внꙋшѝ глаго́лы оу҆́стъ  мои́хъ. 
Прⷪ҇ро́чества і҆ѡ́илева чте́нїе. [Глава̀ г҃, ст.  в҃і- к҃а]. 
Та́кѡ глаго́летъ гдⷭ҇ь: да воста́нꙋтъ и҆ взы́дꙋтъ  всѝ ꙗ҆зы́цы на ю҆до́ль і҆ѡсафа́товꙋ, ꙗ҆́кѡ та́мѡ сѧ́дꙋ  разсꙋди́ти всѧ̑ ꙗ҆зы́ки ꙗ҆́же ѻ҆́крестъ. И҆спꙋсти́те  серпы̀, ꙗ҆́кѡ предстои́тъ ѡ҆б̾има́нїе вїногра́да:  вни́дите, топчи́те, ꙗ҆́кѡ и҆спо́лнь точи́ло,  и҆злива́ютсѧ подточи̑лїѧ, ꙗ҆́кѡ оу҆мно́жишасѧ ѕлѡ́бы  и҆́хъ. Гла́си прогласи́шасѧ на по́ли сꙋде́бнѣмъ, ꙗ҆́кѡ  бли́зъ де́нь гдⷭ҇нь на ю҆до́ли сꙋде́бнѣй. Со́лнце и҆  лꙋна̀ поме́ркнꙋтъ, и҆ ѕвѣ́зды скры́ютъ свѣ́тъ сво́й.  Гдⷭ҇ь же ѿ сїѡ́на воззове́тъ, и҆ ѿ і҆ерⷭ҇ли́ма да́стъ  гла́съ сво́й, и҆ потрѧсе́тсѧ нб҃о и҆ землѧ̀: гдⷭ҇ь же  пощади́тъ лю́ди своѧ̑, и҆ оу҆крѣпи́тъ [гдⷭ҇ь] сы́ны  і҆и҃лєвы. И҆ оу҆вѣ́сте, ꙗ҆́кѡ а҆́зъ гдⷭ҇ь бг҃ъ ва́шъ,  вселѧ́ѧсѧ въ сїѡ́нѣ въ горѣ̀ мое́й ст҃ѣ́й: и҆ бꙋ́детъ  і҆ерⷭ҇ли́мъ ст҃ъ, и҆ и҆ноплемє́нницы (л. м҃и) не  про́йдꙋтъ сквозѣ̀ є҆гѡ̀ ктомꙋ̀. И҆ бꙋ́детъ въ то́й  де́нь и҆ска́плютъ го́ры сла́дость, и҆ хо́лми и҆сточа́тъ  млеко̀, и҆ всѝ и҆сто́чницы і҆ꙋ̑дины и҆сточа́тъ во́ды, и҆  и҆сто́чникъ ѿ до́мꙋ гдⷭ҇нѧ и҆зы́детъ, и҆ напои́тъ  водоте́чь ꙾си́тїѧ꙾Є҆вр. ситти́мъ Є҆гѵ́петъ въ  поги́бель бꙋ́детъ, и҆ і҆дꙋме́а въ по́ле поги́бели бꙋ́детъ  за ѡ҆ѕлобле́нїе сынѡ́въ і҆ꙋ́диныхъ, поне́же пролїѧ́ша  кро́вь пра́веднꙋю на землѝ свое́й. І҆ꙋде́а же во вѣ́ки  насели́тсѧ, и҆ і҆ерⷭ҇ли́мъ въ ро́ды родѡ́въ. И҆ взыщꙋ̀  кро́ви и҆́хъ и҆ не ѡ҆безвиню̀: и҆ гдⷭ҇ь всели́тсѧ въ  сїѡ́нѣ. 
Прокі́менъ, гла́съ ѕ҃: Да оу҆пова́етъ і҆и҃ль на  гдⷭ҇а, ѿ ны́нѣ и҆ до вѣ́ка. Сті́хъ: Гдⷭ҇и, не  вознесе́сѧ се́рдце моѐ, нижѐ вознесо́стѣсѧ ѻ҆́чи  моѝ. И҆ Сподо́би гдⷭ҇и въ ве́черъ се́й: 
На стїхо́внѣ самогла́сенъ днѐ, гла́съ г҃: 
Возсїѧ̀ весна̀ по́стнаѧ, цвѣ́тъ покаѧ́нїѧ,  ѡ҆чи́стимъ оу҆̀бо себѐ бра́тїе, ѿ всѧ́кїѧ скве́рны,  свѣтода́вцꙋ пою́ще рце́мъ: сла́ва тебѣ̀, є҆ди́не  чл҃вѣколю́бче. 
Сті́хъ же глаго́лемъ: Къ тебѣ̀ возведо́хъ: И҆  повторѧ́емъ самогла́сенъ. Та́же сті́хъ: Поми́лꙋй на́съ  гдⷭ҇и: и҆ мч҃нченъ: 
Мч҃ницы твоѝ гдⷭ҇и, вѣ́рою оу҆тве́рждшесѧ,  оу҆пова́нїемъ и҆звѣсти́вшесѧ, любо́вїю крⷭ҇та̀ твоегѡ̀  дꙋше́внѡ соедини́вшесѧ, вра́жїе мꙋчи́тельство разрꙋши́ша,  и҆ оу҆лꙋчи́вше вѣнцы̀, со безпло́тными мо́лѧтсѧ ѡ҆  дꙋша́хъ на́шихъ. 
Сла́ва, и҆ ны́нѣ, бг҃оро́диченъ: Первост҃а́ѧ,  чⷭ҇таѧ, похвала̀ сꙋ́щи нбⷭ҇ныхъ чинѡ́въ, а҆пⷭ҇лѡвъ  пѣ́нїе, прⷪ҇ро́кѡвъ сбытїѐ, влⷣчце, прїимѝ мл҃твы  на́шѧ. 
Ны́нѣ ѿпꙋща́еши: По Трист҃о́мъ, тропа́рь  ст҃о́мꙋ: Сла́ва, и҆ ны́нѣ, бг҃оро́диченъ є҆гѡ̀. А҆́ще  нѣ́сть, тогда̀ тропа́рь днѐ. Сла́ва, и҆ ны́нѣ,  бг҃оро́диченъ, по гла́сꙋ тропарѧ̀. Є҆ктенїа̀: Поми́лꙋй  на́съ бж҃е: Покло́ны г҃ вели̑кїѧ. Бꙋ́ди и҆́мѧ гдⷭ҇не:  Бл҃гословлю̀ гдⷭ҇а: Досто́йно є҆́сть: И҆  ѿпꙋ́стъ. И҆ и҆схожде́нїе въ притво́ръ. (л. м҃и ѡ҆б.)  И҆ быва́етъ ѻ҆бы́чнаѧ лїті́а ѡ҆ оу҆со́пшихъ. [зрѝ]  Разꙋ́мно же да бꙋ́детъ, ꙗ҆́кѡ въ палесті́нѣ, є҆́же  є҆́сть во і҆ерⷭ҇ли́мской странѣ̀, не прїѧ́хомъ ѿ  ст҃ы́хъ ѻ҆тє́цъ сотворѧ́ти соверше́нныѧ лїтꙋргі́и въ  сре́дꙋ и҆ въ пѧто́къ сы́рныѧ недѣ́ли, нижѐ  преждесщ҃е́нныѧ: въ та̑ бо два̀ дни̑ пое́мъ а҆ллилꙋ́їа съ  покло́ны ве́черъ, и҆ оу҆́трѡ, ꙗ҆́коже вы́ше рече́сѧ. 
По вече́рни же, въ си́хъ двꙋ̀ дне́хъ, ꙗ҆ди́мъ сы́ръ  и҆ ꙗ҆́ица, соблюда́юще и҆ пра́вило во ст҃ы́хъ ѻ҆тца̀  на́шегѡ нїки́фора, патрїа́рха кѡнстантїнопо́льскагѡ,  и҆сповѣ́дника, глаго́люща: подоба́етъ пости́тисѧ  мона́хѡмъ въ сре́дꙋ, и҆ пѧто́къ сыроѧ́стный. Ѿвраща́етъ  же сїѐ пра́вило преда́нїе і҆акѡви́тское и҆ тетраді́тскꙋю  є҆́ресь. [зрѝ] Въ сре́дꙋ сы́рнꙋю ве́черъ.  Повече́рїе пое́мъ ма́лое. И҆ пое́мъ канѡ́нъ, и҆́же въ  мине́и на рѧдꙋ̀, въ сꙋббѡ́тꙋ хотѧ́щагѡ прилꙋчи́тисѧ  ст҃а́гѡ. 
Въ четверто́къ на оу҆́трени, 
По а҃-мъ стїхосло́вїи сѣда́льны ѻ҆смогла́сника,  а҆пⷭ҇льскїѧ. 
По в҃-мъ стїхосло́вїи сѣда́ленъ трїѡ́ди, гла́съ  є҃ 
Подо́бенъ: Собезнача́льное сло́во: 
Четыредесѧ́тницꙋ, и҆ пред̾ѡчисти́тельницꙋ,  а҆пⷭ҇ли всѝ дне́сь вѣнча́ютъ, и҆ по́стное вре́мѧ  ѡ҆свѧща́ютъ оу҆ хрⷭ҇та̀ и҆зба́вителѧ, и҆ воскрⷭ҇нїе  є҆гѡ̀ предвозвѣща́ютъ всѣ̑мъ, и҆ мо́лѧтсѧ гдⷭ҇ви,  поми́ловатисѧ дꙋша́мъ на́шымъ. 
Сла́ва, то́йже. И҆ ны́нѣ, бг҃оро́диченъ,  подо́бенъ: 
Въ тебѣ̀ надє́жды дв҃о чⷭ҇таѧ, несꙋмнѣ́ннѡ  и҆мꙋ́щымъ, покро́въ сꙋ́щи ѿ разли́чныхъ и҆скꙋше́нїй, и҆  ѡ҆бстоѧ́нїй, и҆ бѣ́дъ лю́тыхъ свободѝ ѧ҆̀, молѧ́щи сн҃а  твоего̀ со а҆пⷭ҇лы є҆гѡ̀, и҆ сп҃сѝ всѧ̑ воспѣва́ющыѧ  тѧ̀. (л. м҃ѳ) 
Та́же чте́мъ сло́во ст҃а́гѡ а҆наста́сїа, и҆гꙋ́мена  сїна́йскїѧ горы̀, и҆ ѱало́мъ н҃. Канѡ́ны же пое́мъ  ѻ҆смогла́сника, и҆ мине́и. А҆ въ ни́хже пѣ́снехъ пое́мъ  трипѣ́снцы, ѡ҆ставлѧ́емъ такѡвы́ѧ пѣ̑сни  ѻ҆смогла́сника. трипѣ́снецъ. Творе́нїе господи́на  і҆ѡ́сифа, гла́съ д҃. 
Пѣ́снь д҃: 
І҆рмо́съ: Оу҆слы́ша прⷪ҇ро́къ: 
Просїѧ́ша въ мі́рѣ зарю̀ бг҃оразꙋ́мїѧ оу҆ч҃нцы̀  твоѝ гдⷭ҇и, и҆ пре́лесть помрачи́ша прельще́нїѧ,  разо́рше ѡ҆мраче́нїе. тѣ́хъ мл҃твами ще́дре, сп҃сѝ  пою́щыѧ тѧ̀. 
Преддвє́рїѧ поста̀, подвигѡ́въ бл҃гопло́дїи  вѣнча̑ннаѧ прїе́млютъ притека́ющихъ тре́звеннѡ пѣ́сньми  и҆ пѣ́нїи та́инственными, тща́тельнѡ вѣ́рнїи всѝ  стеце́мсѧ. 
Оу҆мерщвле́нїѧ ри̑зы прїе́мъ, въ де́рзость  невоздержа́нїѧ ѡ҆блеко́хсѧ ѻ҆каѧ́нный: но ты́ мѧ  ѡ҆блецы̀ сн҃е бж҃їй, ѻ҆де́ждею свѣ́тлою ѿрожде́нїѧ. 
Житїѐ моѐ лꙋка́вствомъ, и҆ всѧ́кою нечистото́ю  сконча́сѧ: но къ тебѣ̀ всеще́дромꙋ прибѣга́ю,  предвари́въ оу҆̀бо сп҃си́ мѧ хрⷭ҇тѐ бж҃е, твое́ю  бл҃гостїю. 
Бг҃оро́диченъ: Зачала̀ є҆сѝ па́че сло́ва, и҆  родила̀ є҆сѝ па́че є҆стества̀ бг҃ороди́тельнице,  влады́чествꙋющаго тва́рїю. є҆го́же непреста́ннѡ молѝ,  и҆зба́витисѧ на́мъ ѿ всѧ́кагѡ гнѣ́ва, тебѐ  оу҆бл҃жа́ющымъ. 
И҆́ный. Гла́съ в҃: Прише́лъ є҆сѝ ѿ дв҃ы: 
Расточи́вше невоздержа́нїѧ мглꙋ̀ а҆пⷭ҇ли,  оу҆че́нїй ва́шихъ сїѧ́ньми, просвѣти́сте воздержа́нїемъ  всѧ̑ грѣ̑шныѧ и҆ пра́вєдныѧ, ꙗ҆́кѡ всехва́льнїи. 
Ꙗ҆́коже ꙗ҆́снїи би́серїе сло́ва а҆пⷭ҇ли, всѧ̑  оу҆краси́сте воздержа́нїемъ концы̀, и҆ оу҆доботвори́вше  дꙋ́шъ на́шихъ вои́стиннꙋ ны́нѣ бл҃горо́дїе. (л. м҃ѳ  ѡ҆б.) 
Пе́щь страсте́й росо́ю поста̀ а҆пⷭ҇ли  оу҆вѧди́вше, всѧ̑ человѣ́ки наꙋчи́сте, гра́дъ се́й  некра́домый и҆ жили́ще и҆мѣ́ти ѡ҆сщ҃е́нїѧ. 
Сла́ва: Согрѣши́хъ па́че всѣ́хъ человѣ́кѡвъ  ѻ҆каѧ́нный, и҆ не пока́ѧхсѧ, ꙗ҆́кѡ манассі́а  согрѣши́хъ: нра́вы покаѧ́нїѧ мѝ сотворѝ гдⷭ҇и, пре́жде  да́же не разрѣши́тъ мѧ̀ сме́рть. 
Бг҃оро́диченъ: Тебѐ приста́нище сп҃се́нїѧ, и҆  стѣ́нꙋ нерꙋши́мꙋю бцⷣе влⷣчце, всѝ вѣ́рнїи вѣ́мы:  ты́ бо мл҃твами твои́ми ѿ бѣ́дъ свобожда́еши дꙋ́шы  на́шѧ. 
Та́же, і҆рмо́съ: Прише́лъ є҆сѝ ѿ дв҃ы не  хода́тай, ни а҆́гг҃лъ, но са́мъ гдⷭ҇и вопло́щьсѧ, и҆  сп҃слъ є҆сѝ всего́ мѧ человѣ́ка. тѣ́мъ зовꙋ́ ти:  сла́ва си́лѣ твое́й гдⷭ҇и. 
Пѣ́снь и҃: Всѧ́чєскаѧ влⷣко: 
Землѧ̀ всѧ̀ гдⷭ҇и, твоегѡ̀ хвале́нїѧ и҆спо́лнисѧ:  всю́ бо ѡ҆бтечѐ бж҃е́ственныхъ оу҆ч҃нкъ твои́хъ  вѣща́нїе бж҃е́ственное, и҆з̾ глꙋбины̀ невѣ́дѣнїѧ  ѡ҆браща́ющее къ ра́зꙋмꙋ, пою́щꙋю: бл҃гослови́те дѣла̀  гдⷭ҇нѧ гдⷭ҇а. 
Бл҃года́ть бж҃е́ственнаѧ покаѧ́нїѧ ꙗ҆ви́сѧ,  сп҃се́нїе носѧ́щи, сеѧ̀ наслажда́ющымсѧ, побѣ́дъ и҆  по́двигѡвъ, по́тѡвъ и҆ болѣ́зней: тѣ́мже тецы̀ дꙋшѐ  моѧ̀ ко влⷣцѣ твоемꙋ̀, мно́гихъ твои́хъ прегрѣше́нїй  и҆́щꙋщи прїѧ́ти проще́нїе. 
По́прище ѿве́рзесѧ бг҃ода́ннагѡ воздержа́нїѧ,  свѣ́тлѡ оу҆срѧ́щемъ тре́бꙋющїи млⷭ҇ти: жа́ждетъ бо  бл҃гоꙋтро́бный на́шегѡ сп҃се́нїѧ, и҆ є҆́же да́ти  проще́нїе простира́етсѧ, и҆́щꙋщымъ є҆гѡ̀ оу҆се́рднѡ, и҆  любо́вїю рабо́тающымъ. 
Посто́мъ заꙋсти́сѧ, ми́рствꙋющею мы́слїю, напита́й  же дꙋшѐ гдⷭ҇а, бл҃годѣѧ́нїемъ добродѣ́тели, бра̑шна,  ꙗ҆́кѡ (л. н҃) бл҃говѡ́нныѧ жє́ртвы, приносѧ́щи семꙋ̀,  и҆ взыва́ющи: дѣла̀ бл҃гослови́те непреста́ннѡ гдⷭ҇а. 
Бг҃оро́диченъ: Всѣ́ми влады́чествꙋющаѧ, мольбы̑  прїе́млющи влⷣчце рабѡ́въ твои́хъ, ст҃а́ѧ бцⷣе, тьмы́  мѧ и҆зба́ви и҆ ѻ҆гнѧ̀ негаси́магѡ, ѕѡ́лъ мои́хъ  мно́жєства ѡ҆чища́ющи твои́мъ хода́тайствомъ, и҆  є҆ди́ною бж҃е́ственною твое́ю мл҃твою. 
И҆́ный. 
І҆рмо́съ: Оу҆страши́сѧ ѻ҆трокѡ́въ: 
Ва́съ ꙗ҆́коже свѣ́тъ, хрⷭ҇то́съ, въ концы̀ всеѧ̀  вселе́нныѧ а҆пⷭ҇лы да́вый, ше́дше, речѐ, наꙋчи́те во  ꙗ҆зы́цѣхъ: да въ пло́ти мѧ̀ сꙋ́ща оу҆ви́дите  воздержа́нїемъ живꙋ́ща, и҆ вра́жїю всю̀ си́лꙋ попира́юща,  и҆ пꙋ́ть человѣ́кѡмъ ꙗ҆влѧ́юща пра́вый. 
Ꙗ҆ви́лъ є҆сѝ грѧдꙋ́щее хрⷭ҇тѐ воздержа́нїе, во  ѡ҆чище́нїе человѣ́кѡмъ, страсте́й же ѿлꙋче́нїе: си́мъ  бо твоѝ а҆пⷭ҇ли бл҃гоꙋгоди́ша, и҆ свѣ́тлїи  свѣти́льницы на землѝ ꙗ҆ви́шасѧ, проповѣ́дающе гдⷭ҇а  въ тре́хъ ли́цѣхъ, во є҆ди́номъ же сꙋществѣ̀, всѣ̑мъ  воспѣва́ющымъ є҆го̀. 
Ꙗ҆зы́кѡмъ проповѣ̑дницы вы̀ по́слани бы́сте ѿ  оу҆ч҃тлѧ хрⷭ҇та̀, ѽ оу҆ч҃нцы̀, оу҆че́ньми  бж҃е́ственными просвѣща́ти и҆́хъ помышлє́нїѧ, страсте́й  же и҆ бра́шенъ оу҆держава́тисѧ, жела́ти же воздержа́нїѧ,  и҆ гдⷭ҇а зна́ти сего̀, и҆ созда́телѧ, и҆ творца̀ всѣ́хъ  и҆ бл҃годѣ́телѧ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Ꙗ҆́коже и҆ногда̀ ка́їнъ оу҆бі́йца, не принесо́хъ  дꙋшѝ моеѧ̀ же́ртвꙋ непоро́чнꙋю хрⷭ҇тѐ, нечи́стымъ  ра́зꙋмомъ содержи́мь. не возгнꙋша́йсѧ менѐ приходѧ́ща къ  тебѣ̀ посто́мъ сп҃се пребл҃гі́й, но при́зри на да́ры,  ꙗ҆̀же любо́вїю несꙋ̀ тебѣ̀ бж҃е мо́й, во вре́мѧ  поще́нїѧ. (л. н҃ ѡ҆б.) 
Бг҃оро́диченъ: Бл҃же́нное бы́сть чре́во  бг҃ома́тере, ꙗ҆́кѡ прїи́мшее сло́во, дебельство́мъ  пло́ти ѿ неѧ̀ смѣси́вшеесѧ человѣ́ческомꙋ зра́кꙋ, по  ѵ҆поста́си: и҆ ꙗ҆ви́сѧ гра́дъ бж҃їй, въ не́мже жи́ти  вы́шнїй бл҃говолѝ, и҆ гдⷭ҇ь бг҃ъ. тѣ́мже вопїе́мъ тѝ:  ра́дꙋйсѧ бл҃года́тнаѧ, чⷭ҇таѧ бцⷣе. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Оу҆страши́сѧ ѻ҆трокѡ́въ  бл҃гочести́выхъ, соѡбра́знагѡ дꙋшѝ нескве́рнагѡ тѣ́ла,  и҆ оу҆страни́сѧ воспита́нный въ безмѣ́рномъ веществѣ̀,  неꙋтрꙋжде́нъ ѻ҆́гнь: присноживꙋ́щꙋ же, и҆з̾ꙋвѧ́дшꙋ  пла́меню, вѣ́чнꙋющаѧ пѣ́снь воспѣва́шесѧ: гдⷭ҇а всѧ̀  дѣла̀ по́йте, и҆ превозноси́те во всѧ̑ вѣ́ки. 
И҆ стїхосло́витсѧ Чⷭ҇тнѣ́йшꙋю: 
Пѣ́снь ѳ҃: 
І҆рмо́съ: Ꙗ҆́кѡ сотворѝ мнѣ̀: 
Ꙗ҆́кѡ пла́мень мі́рꙋ по́слани бы́сте неле́стный,  и҆збавлѧ́юще глꙋбины̀ грѣхѡ́въ: воспѣва́емъ ра́достїю  оу҆крѣпи́вшаго ва́съ, ꙗ҆́кѡ а҆пⷭ҇лы своѧ̑. 
Ꙗ҆́кѡ ва́съ мі́рꙋ ѡ҆б̾юродѣ́вшꙋ, дре́вле  хрⷭ҇то́съ ꙗ҆́кѡ со́ль посла̀ мꙋ́дрїи, вразꙋмлѧ́ющыѧ  є҆го̀ къ позна́нїю своемꙋ̀, восхвалѧ́емъ вѣ́рнѡ. 
Ꙗ҆́кѡ мно́жество прегрѣше́нїй ѡ҆бдержи́тъ мѧ̀  лю́тыхъ, со слеза́ми припа́даю тѝ хрⷭ҇тѐ, проще́нїѧ  просѧ̀, бл҃говре́менїе мѝ пода́ти во вре́мѧ поста̀. 
Ꙗ҆́кѡ вери́гами нерѣши́мыми свѧ́занъ мои́хъ  страсте́й, стеню̀ и҆ взыва́ю тѝ сп҃се: свободи́ мѧ,  ꙗ҆́кѡ да пою̀ прера́дованнѡ бл҃гоꙋтро́бїе твоѐ. 
Бг҃оро́диченъ: Ꙗ҆́кѡ показа́ тѧ бг҃ъ, дв҃о  чⷭ҇таѧ, по́мощь ро́дꙋ человѣ́ческомꙋ, не преста́й  прилѣ́жнѡ молѧ́щи є҆го̀ ѡ҆ на́съ вѣ́рныхъ. 
И҆́ный. 
І҆рмо́съ: Невмѣсти́маго бг҃а: 
А҆пⷭ҇лѡвъ ли́къ по́стъ показа̀, вселе́ннѣй все́й  возсїѧ́ющїй, и҆ свѣ́тлостїю бж҃е́ственною просвѣща́ющїй  мі́ръ. (л. н҃а) 
Оу҆ч҃нкъ твои́хъ і҆и҃се ли́къ чл҃вѣколю́бче,  ꙗ҆зы́чєскїѧ ро́ды наꙋчѝ, воздержа́нїѧ  сокро́виществовати бога́тство. 
Дванадесѧтострꙋ́нное вѣща́нїе оу҆чєни́къ  твои́хъ состоѧ́нїе, воздержа́нїѧ бога́тство да́рствꙋетъ  человѣ́кѡмъ, и҆ и҆сто́чникъ сп҃се́нїѧ. 
Сла́ва: Блꙋ́днагѡ тѝ гла́сомъ взыва́ю гдⷭ҇и:  ѻ҆́ч҃е, согрѣши́хъ, сп҃сѝ ще́дре, да не сла́вы твоеѧ̀  ѿлꙋчи́ши мѧ̀. 
Бг҃оро́диченъ: Во чре́вѣ твое́мъ бг҃а ꙗ҆́кѡ  чл҃вѣ́ка поноси́вшаѧ, и҆ живо́тъ мі́рꙋ и҆сточи́вшаѧ, тѧ̀  воспѣва́емъ всест҃а́ѧ дв҃о. 
І҆рмо́съ: Невмѣсти́маго бг҃а, во чре́вѣ  вмѣсти́вшаѧ, и҆ ра́дость мі́рꙋ роди́вшаѧ, тѧ̀ пое́мъ  бцⷣе дв҃о. 
Свѣти́ленъ гла́са. 
На стїхо́внѣ же пое́мъ самогла́сенъ днѐ, гла́съ  г҃: 
Возсїѧ̀ воздержа́нїѧ бл҃голѣ́пїе, бѣсо́вскꙋю  мглꙋ̀ ѿгонѧ́щее: прїи́де по́стнаѧ лѣ́пота, дꙋше́вныхъ  страсте́й и҆сцѣле́нїе носѧ́щаѧ. се́ю и҆ногда̀ данїи́лъ,  и҆ въ вавѷлѡ́нѣ ѻ҆́троцы ѡ҆гражде́ни, ѻ҆́въ оу҆́бѡ  оу҆ста̀ львѡ́въ ѡ҆бꙋзда̀, ѻ҆́вїи же пла́мень пе́щный  оу҆гаси́ша. съ ни́миже и҆ на́съ то́южде сп҃сѝ хрⷭ҇тѐ  бж҃е, ꙗ҆́кѡ чл҃вѣколю́бецъ. 
И҆ повторѧ́емъ се́й, со стїхо́мъ: И҆спо́лнихомсѧ  заꙋ́тра: 
Та́же, сті́хъ: И҆ бꙋ́ди свѣ́тлость: 
И҆ мч҃ниченъ: Ꙗ҆́кѡ свѣти̑ла въ мі́рѣ сїѧ́ете,  и҆ по сме́рти ст҃і́и мч҃нцы, по́двигомъ до́брымъ  подви́гшесѧ. и҆мꙋ́ще дерзнове́нїе, хрⷭ҇та̀ оу҆моли́те,  поми́ловатисѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Въ жена́хъ  ст҃а́ѧ бцⷣе, мт҃и безневѣ́стнаѧ, молѝ є҆го́же родила̀  є҆сѝ цр҃ѧ̀ и҆ бг҃а, да сп҃се́тъ ны̀ ꙗ҆́кѡ  чл҃вѣколю́бецъ. 
Та́же: Бл҃го є҆́сть: Совокꙋплѧ́емъ же и҆ ча́съ  а҃, ꙗ҆́кѡ ѻ҆бы́чно. И҆ ѿпꙋ́стъ. (л. н҃а ѡ҆б.) 
Въ то́йже четверто́къ сы́рный, ве́чера: 
Ѿ нача́ла покло́ны начина́емъ: и҆ про́чаѧ всѧ̀  слꙋ́жба, ꙗ҆́коже и҆ вы́ше во вто́рникъ сы́рный  оу҆каза́сѧ. 
На Гдⷭ҇и воззва́хъ, стїхи̑ры ꙗ҆́кѡ ѻ҆бы́чно. 
Сла́ва, и҆ ны́нѣ, бг҃оро́диченъ: Свѣ́те ти́хїй:  И҆ прокі́менъ днѐ. 
На стїхо́внѣ самогла́сенъ днѐ, гла́съ в҃: 
Гдⷭ҇нь крⷭ҇тъ, неꙋкло́ннѡ кла́нѧющымсѧ є҆мꙋ̀,  всѧ́кїѧ сла́сти брозда̀ є҆́сть, и҆ зако́нъ воздержа́нїѧ:  и҆́бо непреста́ннѡ взира́ющїи на пригвожде́ннаго на  не́мъ, распина́ютъ пло́ть со страстьмѝ и҆ похотьмѝ. ѿ  ни́хже и҆ мы̀ бы́ти потщи́мсѧ, посто́мъ чи́стымъ  присво́имсѧ, чл҃вѣколю́бнѡ на́мъ присво́ившемꙋсѧ  стрⷭ҇тїю и҆ своегѡ̀ безстра́стїѧ є҆стество̀ пода́вшемꙋ,  и҆мꙋ́щемꙋ ве́лїю млⷭ҇ть. 
Повторѧ́емъ се́й со стїхо́мъ: Къ тебѣ̀ возведо́хъ  ѻ҆́чи моѝ: 
Сті́хъ: Поми́лꙋй на́съ гдⷭ҇и: 
И҆ мч҃нченъ: Земна́гѡ наслажде́нїѧ не возвелѣ́вше  стрⷭ҇тоно́сцы, нбⷭ҇ныхъ бл҃ги́хъ сподо́бишасѧ, и҆  а҆́гг҃лѡмъ сожи́тели бы́ша: гдⷭ҇и, мл҃твами и҆́хъ  поми́лꙋй и҆ сп҃сѝ на́съ. 
Сла́ва, и҆ ны́нѣ, крⷭ҇тобг҃оро́диченъ. Подо́бенъ:  Є҆гда̀ ѿ дре́ва: 
Гро́здъ всезрѣ́лый чⷭ҇таѧ, є҆го́же  невоздѣ́ланнѡ во оу҆тро́бѣ младоноси́ла є҆сѝ, на  дре́вѣ ꙗ҆́кѡ оу҆зрѣ́ла є҆сѝ сего̀ ви́сѧща, рыда́ющи  восклица́ла є҆сѝ, и҆ взыва́ла є҆сѝ: ча́до, сла́дость  и҆ска́пай, є҆́юже пїѧ́нство всѧ́кое страсте́й  ѿе́млетсѧ бл҃годѣ́телю, менѐ ра́ди тѧ̀ ро́ждшїѧ,  бж҃е́ственными оу҆тѣше́ньми, ꙗ҆́кѡ бл҃гоꙋтро́бенъ. 
Ны́нѣ ѿпꙋща́еши: Бцⷣе дв҃о: И҆ про́чее,  творѧ́ще покло́ны вели̑кїѧ. Та́же ѿпꙋ́стъ. Повече́рїе  пое́мъ вели́кое съ покло́ны, ꙗ҆́коже во вто́рникъ  оу҆каза́сѧ. (л. н҃в) 
Въ пѧто́къ сыроѧ́стный на оу҆́трени, 
по шестоѱа́лмїи пое́мъ А҆ллилꙋ́їа, на гла́съ  трⷪ҇чна гла́са. 
По а҃-мъ стїхосло́вїи сѣда́льны крⷭ҇тныѧ  ѻ҆смогла́сника. 
По в҃-мъ стїхосло́вїи сѣда́ленъ трїѡ́ди, гла́съ  з҃. 
Подо́бенъ: Ꙗ҆́кѡ и҆мꙋ́ще: 
Возвы́си цр҃кве́й ро́гъ, чⷭ҇тны́й крⷭ҇те, низложѝ  є҆реті́ческꙋю горды́ню си́лою твое́ю, и҆ возвеселѝ  правосла́вныхъ ли́ки: сподо́би предвари́ти всѣ̑мъ на́мъ  твоѐ предвозвѣще́нїе, и҆ поклони́тисѧ тебѣ̀ подно́жїю  хрⷭ҇то́вꙋ въ тебѣ́ бо хва́лимсѧ, дре́во бл҃гослове́нное. 
Сла́ва: то́йже. 
И҆ ны́нѣ, крⷭ҇тобг҃оро́диченъ: Ꙗ҆́кѡ и҆мꙋ́щи  млⷭ҇тивное на смире́нїе на́ше, и҆ зрѧ́щи на зємны́ѧ  оу҆добоѡбстои̑мыѧ лю́ди, оу҆млⷭ҇рдисѧ бл҃гослове́ннаѧ  бцⷣе, пребꙋ́ди молѧ́щисѧ, да не поги́бнемъ лю́тѣ: молю̀  ꙗ҆́кѡ пречⷭ҇таѧ бл҃гопримири́тельнаго бг҃а, сп҃сти́сѧ  дꙋша́мъ на́шымъ, прест҃а́ѧ дв҃о. 
Та́же чте́мъ сло́во вели́кагѡ васі́лїа ѡ҆ постѣ̀,  є҆гѡ́же нача́ло: Вострꙋби́те въ новомѣ́сѧчїи трꙋбо́ю:  Та́же ѱало́мъ н҃. И҆ канѡ́ны ѻ҆смогла́сника, мине́и,  и҆ трїѡ́ди. Въ ни́хже пѣ́снехъ пое́мъ трипѣ́снцы:  ѡ҆ставлѧ́ютсѧ такѡвы́ѧ пѣ̑сни ѻ҆смогла́сника, и҆  мине́и: поне́же двоїрмо́сны сꙋ́ть трипѣ́снцы.  
Канѡ́нъ трїѡ́ди. Творе́нїе господи́на і҆ѡ́сифа.  Гла́съ и҃: 
Пѣ́снь а҃:  
І҆рмо́съ: Во́дꙋ проше́дъ: 
Воздержа́нїѧ бж҃е́ственное вре́мѧ возсїѧ̀ всѣ̑мъ,  покаѧ́нїѧ просвѣще́нїе, тьмꙋ̀ ѿе́млющее прегрѣше́нїй:  сїѐ оу҆се́рднымъ се́рдцемъ прїи́мемъ. 
Сѐ покаѧ́нїѧ добро́та дꙋ́шы разширѧ́етъ, поще́нїѧ  пригвожде́нїемъ: въ сїѐ тре́звеннѡ вше́дше, и҆  прегрѣше́нїй вѣ́рнїи разрѣше́нїе прїи́мемъ. (л. н҃в  ѡ҆б.) 
Сла́ва: Нача̑ла, вла̑сти, и҆ херꙋві́ми, и҆ всѧ̑  си̑лы моли́тесѧ, вре́мѧ на́мъ по́стное соверши́ти въ  покаѧ́нїи и҆ всѧ́кой чистотѣ̀. 
Бг҃оро́диченъ: Ст҃а́ѧ дв҃о, вѣ́рныхъ застꙋпле́нїе  є҆ди́на, мл҃твꙋ твою̀ споспѣ́шнꙋю, во вре́мѧ поще́нїѧ  всѣ̑мъ пода́ждь, бцⷣꙋ чⷭ҇тꙋю тѧ̀ вѣ́дꙋщымъ. 
І҆рмо́съ: Во́дꙋ проше́дъ: 
Пѣ́снь г҃:  
І҆рмо́съ: Нбⷭ҇нагѡ крꙋ́га: 
Всегꙋби́тельныхъ страсте́й дꙋше́вныхъ оу҆бѣжи́мъ  под̾ѧ́тїемъ поста̀, и҆ оу҆миле́нїѧ пока́жемъ плоды̀,  пе́рвѣе грѣха́ми бг҃а бл҃гоꙋтро́бнаго преѡгорчи́вшїи. 
Свѣщы̀ є҆ле́емъ бл҃ги́хъ дѣѧ́нїй, всѝ ны́нѣ  вжещѝ тща́тельнѡ воз̾ꙋсе́рдствꙋимъ, ꙗ҆́кѡ да вни́демъ  съ мꙋ́дрыми дѣ́вами во свѣ́тлый черто́гъ ра́дꙋющесѧ. 
Бг҃оглаго́ливїи прⷪ҇ро́цы, бг҃ови́днїи мч҃нцы, и҆  бж҃е́ственнїи оу҆ч҃нцы̀ сп҃сѡвы, того̀ моли́те, до́брѣ  нача́ти и҆ бл҃гоꙋго́днѡ сконча́ти поще́нїѧ по́прище, всѝ  помо́лимсѧ. 
Бг҃оро́диченъ: Ꙗ҆́кѡ винꙋ́ тѧ всѣ́хъ бл҃ги́хъ  влⷣчце, всѝ прилѣ́жнѡ мо́лимъ: є҆́же совни́ти на́мъ  твои́мъ хода́тайствомъ въ по́стный по́двигъ, и҆ концꙋ̀  дарова́тисѧ сегѡ̀ сп҃си́тельномꙋ. 
І҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Та́же сѣда́ленъ мине́и, и҆ крⷭ҇тобг҃оро́диченъ: 
Пѣ́снь д҃:  
І҆рмо́съ: Оу҆слы́шахъ гдⷭ҇и смотре́нїѧ: 
Ꙗ҆́коже оу҆́тро прини́кши, ны́нѣ поще́нїѧ  бл҃года́ть предлага́етъ покаѧ́нїѧ вре́мѧ на́мъ, долгѡ́въ  тьмꙋ̀ разрѣша́ющее. (л. н҃г) 
Напита́имъ ни́щыѧ, млⷭ҇ть млⷭ҇тїю воспрїе́млюще,  и҆ поще́нїѧ бж҃е́ственною водо́ю дꙋшє́вныѧ сквє́рны  ѿмы́емъ. 
Сла́ва: Нбⷭ҇нїи а҆́гг҃ли бл҃года́вца оу҆моли́те,  оу҆миле́нное на́ше покаѧ́нїе, щедро́тами безмѣ́рными  прїѧ́ти. 
Бг҃оро́диченъ: Чи́стое ѡ҆чисти́лище  согрѣша́ющихъ, ст҃а́ѧ влⷣчце, хода́тайствомъ твои́мъ  раздерѝ согрѣше́нїй мои́хъ рꙋкописа́нїе. 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Настоѧ́щїй де́нь, нача́токъ творѧ́ще житїѧ̀  чистоты̀, себѐ оу҆се́рднѡ къ подвигѡ́мъ вѣ́рнїи  оу҆гото́вимъ, плѡтскі́ѧ болѣ̑зни, и҆ дꙋше́вное  бл҃гопло́дїе влⷣцѣ всѣ́хъ приносѧ́ще. 
Мѡѷсе́а по́стъ, бж҃е́ственнагѡ бг҃овидѣ́нїѧ  показа̀ прича́стника: сего̀ оу҆́бѡ дꙋшѐ моѧ̀  подража́ющи, по́стъ прїимѝ, бж҃е́ствєннаѧ восхождє́нїѧ  въ себѣ̀ расположи́вши, ꙗ҆́кѡ да ви́диши бж҃їю  свѣ́тлость. 
Сщ҃е́нныхъ а҆пⷭ҇лъ, и҆ сщ҃енноимени́тыхъ мч҃нкъ  мольба́ми, поще́нїѧ вре́мѧ прейтѝ на́съ сподо́би і҆и҃се  ще́дрый, въ покаѧ́нїи, и҆ всѧ́комъ ѿложе́нїи грѣха̀,  мо́лимсѧ. 
Бг҃оро́диченъ: Въ поще́нїѧ две́рь хотѧ́щїи вни́ти,  мо́лимъ тѧ̀ бж҃їю две́рь, совни́ти рабѡ́мъ твои̑мъ  влⷣчце, и҆ разшири́ти всѧ́кѡ помышлє́нїѧ, и҆ мы̑сли,  сп҃си́тєльнаѧ твори́ти хотѣ̑нїѧ. (л. н҃г ѡ҆б.) 
Та́же трипѣ́снецъ господи́на і҆ѡ́сифа. Гла́съ ѕ҃: 
Пѣ́снь є҃: Бж҃їимъ свѣ́томъ твои́мъ бл҃же: 
На крⷭ҇тѣ̀ рꙋ́цѣ пригвозди́въ, копїе́мъ въ  ре́бра прободе́нъ, писа́нїе чл҃вѣколю́бче па́дшагѡ  а҆да́ма растерза́лъ є҆сѝ: тѣ́мже тѧ̀ жизнода́вче,  пѣ́сньми сла́вимъ. 
Ле́стнѡ ѕмі́й лꙋка́вый стра̑сти наложи́въ мѝ  дꙋшє́вныѧ, ѿ раѧ̀ и҆згна̀: ты́ же дла̑ни на крⷭ҇тѣ̀  пригвозди́въ, къ высотѣ̀ нетлѣ́нїѧ сп҃се привле́клъ  є҆сѝ. 
Поста̀ бж҃е́ственное вре́мѧ, стра̑сти ѡ҆чища́ющее  дꙋшє́вныѧ, и҆ тѣлє́сныѧ ѡ҆мыва́ющее ꙗ҆́звы, прїи́де  ны́нѣ, наста̀: вѣ́рнїи стеце́мсѧ, и҆ сїѐ любомꙋ́дреннѡ  прїи́мемъ. 
Вре́мѧ ꙗ҆ви́сѧ бл҃го́е, въ бж҃е́ственное дꙋшѝ  весе́лїе, всѧ́кое лицѐ ѡ҆блача́ющее: прїиди́те, ве́селѡ  сїѐ прїи́мемъ, посто́мъ и҆ мл҃твою пред̾ѡчища́ющесѧ. 
По́стъ, сле́зы, мл҃твꙋ, ѻ҆бы́чай смире́нный,  на́съ ра́ди смири́вшемꙋсѧ принесе́мъ: ꙗ҆́кѡ да въ де́нь  воздержа́нїѧ проще́нїе пода́стъ прегрѣше́нїй на́шихъ. 
Бг҃оро́диченъ: Свѣтолꙋ́чными твои́ми блиста́ньми,  влⷣчце бл҃га́ѧ мі́ра, дꙋшѝ моеѧ̀ тьмꙋ̀ ѿженѝ, и҆  но́щь грѣха̀ моегѡ̀: да оу҆се́рднѡ пою̀, и҆ бл҃жꙋ́ тѧ. 
И҆́ный, гла́съ и҃: Вскꙋ́ю мѧ̀ ѿри́нꙋлъ є҆сѝ: 
Крⷭ҇тꙋ̀ твоемꙋ̀ покланѧ́юсѧ гдⷭ҇и чл҃вѣколю́бче,  и҆́мже мѧ̀ сп҃слъ є҆сѝ, и҆ пою̀ стрⷭ҇ти сп҃си́тєльныѧ  и҆ бж҃е́ствєнныѧ влⷣко, и҆́миже страсте́й мои́хъ  болѣ́зненныхъ и҆зба́вихсѧ сло́ве, въ жи́знь преходѧ̀  невре́днꙋю. 
Крⷭ҇тꙋ̀ надѣ́ющесѧ, ле́сти проти́вныхъ  ѿвраща́емсѧ, въ не́мъ водрꙋзи́вшесѧ, вѣ́рнїи позна́ни  бы́хомъ бг҃ꙋ, ꙗ҆́кѡ а҆́гнцы новорожде́ннїи и҆збра́ннїи,  и҆ неле́стное млеко̀ и҆спи́хомъ. (л. н҃д) 
Сла́ва, трⷪ҇ченъ: Ѻ҆ц҃а̀, и҆ сло́во всѝ, и҆  ст҃а́го дх҃а, сла́вимъ во є҆ди́номъ є҆стествѣ̀,  позна́нїе свѣ́тлое и҆злага́юще: покланѧ́ющесѧ ѻ҆бои́мъ,  и҆ раздѣлѧ́юще ли́цы, неслїѧ́ннѡ, непрело́жнѡ слꙋжа́ще. 
Бг҃оро́диченъ: Оу҆пова́нїе концє́мъ, ра́дость  рабѡ́мъ твои̑мъ ты̀ є҆сѝ дв҃о чⷭ҇таѧ, чтꙋ́щыѧ любо́вїю  ѡ҆́бразъ тво́й, сохранѧ́й пречⷭ҇таѧ: и҆ твои́ми мл҃твами  всѣ́хъ на́съ чꙋжда́гѡ свободѝ, ꙗ҆́кѡ премлⷭ҇рднѣйшаѧ. 
Сла́ва тебѣ̀ бж҃е на́шъ, сла́ва тебѣ̀. 
Пра́вый пꙋ́ть тво́й гдⷭ҇и, и҆спра́ви всѣ̑мъ  рабѡ́мъ твои̑мъ чтꙋ́щымъ любо́вїю, поста̀ по́прище  оу҆твердѝ, и҆ приведе́ньми на лꙋ́чшее ст҃а́гѡ твоегѡ̀  црⷭ҇твїѧ на́съ сподо́би. 
І҆рмо́съ: Вскꙋ́ю мѧ̀ ѿри́нꙋлъ є҆сѝ: 
Пѣ́снь ѕ҃:  
І҆рмо́съ: Ѡ҆чи́сти мѧ̀ сп҃се: 
Пости́всѧ и҆зба́витель, настоѧ́щее вре́мѧ на́мъ  ѡ҆предѣлѝ дꙋше́вныхъ скве́рнъ ѡ҆чисти́тельное: те́плымъ  вѣ́рнїи пристꙋ́пимъ се́рдцемъ, ꙗ҆́кѡ да прїи́мемъ  проще́нїе. 
Мытаре́во хрⷭ҇тѐ воздыха́нїе прїе́мъ, и҆  блꙋдни́цы ѿ дꙋшѝ пла́чь приноси́мый, прїимѝ ꙗ҆́кѡ  чл҃вѣколю́бецъ на́шѧ мольбы̑, ѡ҆чище́нїе на́мъ да́рꙋѧ. 
Сла́ва: Проповѣ̑дникъ и҆ прⷪ҇рѡ́къ, мч҃никъ и҆  а҆пⷭ҇лъ твои́хъ, прпⷣбныхъ и҆ ст҃и́телей, и҆ всѣ́хъ  првⷣныхъ твои́хъ хрⷭ҇тѐ оу҆моле́ньми, ѡ҆чище́нїе  прегрѣше́нїй дꙋша́мъ на́шымъ низпослѝ. 
Бг҃оро́диченъ: Є҆ди́наѧ немощно́е человѣ́ческагѡ  є҆стества̀, бж҃е́ственнымъ твои́мъ ржⷭ҇тво́мъ чⷭ҇таѧ  оу҆тверди́вшаѧ, поспѣ́шница мнѣ̀ ꙗ҆ви́сѧ, къ  по́стномꙋ входѧ́щꙋ бж҃е́ственномꙋ по́прищꙋ. (л. н҃д) 
І҆рмо́съ: Ѡ҆чи́сти мѧ̀ сп҃се, мнѡ́га бо  беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ,  молю́сѧ, къ тебѣ́ бо возопи́хъ, и҆ оу҆слы́ши мѧ̀ бж҃е  сп҃се́нїѧ моегѡ̀. 
Конда́къ ст҃а́го. А҆́ще ст҃ы́й не и҆́мать кондака̀,  глаго́лемъ мч҃нченъ гла́са. 
Пѣ́снь з҃: Ѻ҆́троцы є҆вре́йстїи въ пещѝ: 
Дре́вле на колесни́цѣ ѻ҆́гненной ноша́шесѧ  и҆лїа̀, посто́мъ просвѣти́всѧ: ѽ дꙋшѐ! сего̀  подража́ющи, плотскі̑ѧ оу҆мертвѝ по́хѡти  воздержа́нїемъ. 
Сѐ вре́мѧ воздержа́нїѧ, ꙗ҆влѧ́ющее тебѣ̀  свѣ́тъ сп҃се́нїѧ, не небрезѝ дꙋшѐ, бг҃ꙋ долготерпѧ́щꙋ,  но оу҆се́рднѡ возопі́й: бл҃гі́й оу҆ще́дри мѧ̀. 
Сла́ва: Ѻ҆́троки ѡ҆гради́вшїй по́стъ, соблюдѐ  ѿ ѻ҆гнѧ̀ неѡпали́мы: і҆и҃се, тѣ́хъ мл҃твами, ѻ҆гнѧ́  мѧ вѣ́чнагѡ и҆зба́ви мно́гимъ твои́мъ млⷭ҇рдїемъ. 
Бг҃оро́диченъ: Є҆ди́наѧ по́мощь человѣ́кѡвъ,  помо́щница на́мъ рабѡ́мъ твои̑мъ бꙋ́ди, во вре́мѧ  воздержа́нїѧ, ꙗ҆́кѡ да покаѧ́нїемъ бл҃гоꙋгожда́юще,  прїи́мемъ нбⷭ҇ное црⷭ҇тво. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Пѣ́снь и҃: 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ: си́лою же лꙋ́чшею  сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
Покаѧ́нїѧ пе́щь оу҆се́рднѡ возжже́мъ, и҆ сла̑сти  въ не́й попали́мъ всѧ̑ тѣлє́сныѧ: и҆ ѻ҆гнѧ̀ бꙋ́дꙋщагѡ  и҆скꙋ́съ не прїѧ́ти, бога́таго въ млⷭ҇ти про́симъ,  вопїю́ще: сщ҃е́нницы бл҃гослови́те, лю́дїе превозноси́те  во всѧ̑ вѣ́ки. (л. н҃є) 
Вхо́дное вре́мѧ поста̀ на́мъ бꙋ́детъ всѧ́кагѡ  грѣха̀ ѿложе́нїѧ вино́вное, да не до́лꙋ преклони́мсѧ,  нижѐ оу҆ны́лѡ теце́мъ, ꙗ҆́кѡ да въ кра́ткихъ и҆  ма́лыхъ дне́хъ, мнѡ́гїѧ сквє́рны оу҆миле́нїемъ се́рдца  и҆змы́емъ, є҆ди́наго бг҃а на́шего пою́ще. 
А҆́гг҃льстїи чи́ни, мꙋ́чєникъ собра́нїе,  бж҃е́ственныхъ а҆пⷭ҇лъ ли́къ ст҃ы́й, прпⷣбныхъ собо́ръ,  ст҃и́телей же и҆ прⷪ҇ро́кѡвъ, тебѣ̀ мо́лѧтсѧ бл҃гі́й  чл҃вѣколю́бче: покаѧ́нїе и҆́стинное твои̑мъ рабѡ́мъ  пода́ждь, во вре́мѧ воздержа́нїѧ ны́нѣ вводи́магѡ. 
Бг҃оро́диченъ: Бг҃ороди́тельнице всечⷭ҇таѧ, къ  тебѣ̀ прибѣга́емъ, оу҆ще́дри на́съ бл҃го́ю твое́ю  мл҃твою, и҆ да́ждь бл҃гопримири́тельна твоего̀ сн҃а и҆  гдⷭ҇а всѣ̑мъ на́мъ, во вре́мѧ поще́нїѧ ны́нѣ  вводи́магѡ, во сп҃се́нїе вѣ́рныхъ, тебѐ  пѣсносло́вѧщихъ во всѧ̑ вѣ́ки. 
Трипѣ́снецъ: За зако́ны ѻ҆те́чєскїѧ: 
Наслѣ́дїе ѻ҆те́ческое не сохрани́вше,  грѣхо́внымъ зако́нѡмъ порабо́тихомсѧ: но просте́ръ  дла̑ни твоѧ̑ на крⷭ҇тѣ̀ бж҃е́ственнѣмъ, свобо́дꙋ  всѣ̑мъ дарова́лъ є҆сѝ и҆́мъ: є҆го́же тѝ вѣ́рою  приво́димъ во дне́хъ ст҃ы́хъ, поми́лꙋй ны̀ млⷭ҇тиве,  тебѐ превозносѧ́щыѧ во всѧ̑ вѣ́ки. 
Крⷭ҇то́мъ твои́мъ разстоѧ́нїе, и҆ граде́жа  средостѣ́нїе разори́вый, и҆ ми́ръ въ конца́хъ  ѡ҆бнови́вый бога́тый ми́рствꙋющымъ, да́рꙋй на́мъ прейтѝ  хрⷭ҇тѐ постоѧ́нїемъ бꙋ́дꙋщее поще́нїе, гдⷭ҇а пою́щымъ  непреста́ннѡ, и҆ превозносѧ́щымъ во всѧ̑ вѣ́ки. 
Поста̀ бл҃года́ть дне́сь со́лнєчныѧ лꙋчы̀ всѣ̑мъ  предлага́етъ, пред̾ѡчища́ющи мра́къ ѿ грѣха̀:  содержи́ми страстьмѝ разли́чными, въ ра́дости преше́дше  прїи́мемъ (л. н҃є ѡ҆б.) да́ръ любомꙋ́дреннѡ, гдⷭ҇а  по́йте, вопїю́ще, и҆ превозноси́те во всѧ̑ вѣ́ки. 
Го́рькѡ ѡ҆б̾е́мъ первозда́нный, въ раѝ дре́вле  снѣ́дь безслове́снѡ, ѿве́ржесѧ и҆ ѡ҆сꙋжде́нъ, ѿ  сла́дости и҆згна́нъ бы́сть: но на дре́вѣ гвоздьмѝ  пригвожде́нъ, лꙋка́вное писа́нїе пригвозди́лъ є҆сѝ  грѣха̀ є҆гѡ̀. тѣ́мже твоѐ мно́гое бл҃гоꙋтро́бїе  воспѣва́емъ во всѧ̑ вѣ́ки. 
Зако́нъ поста̀ ѿри́нꙋвше, въ прѡ́пасти грѣха̀  поползо́хомсѧ, и҆ поста̀ востре́бовахомъ ны́нѣ  вводи́магѡ: є҆го́же ще́дре провожда́ющымъ на́мъ,  бл҃года́ть съ нб҃сѐ низпослѝ, и҆ ми́ръ бога́тый: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Бг҃оро́диченъ: Па́дающихъ и҆справле́нїе,  грѣ́шникѡвъ хода́таице, стра́нныхъ прохлажде́нїе,  ско́рбныхъ оу҆тѣше́нїе, прест҃а́ѧ дв҃о, дꙋшѝ моеѧ̀  печа́ль разорѝ чⷭ҇таѧ, и҆ оу҆тѣше́нїе свы́ше ѿ бг҃а  пода́ти мѝ моли́сѧ пою́щꙋ оу҆се́рднѡ, тѧ̀ превозносѧ́щꙋ  во всѧ̑ вѣ́ки. 
И҆́ный: 
І҆рмо́съ: А҆́гг҃ли и҆ нб҃са̀: 
Пригвожде́ннаго пло́тїю на крⷭ҇тѣ̀ ще́дре,  ви́дѧщи тѧ̀ тва́рей є҆стество̀ премѣнѧ́шесѧ: свѣ́тъ  днѐ во тьмꙋ̀, дви́жашесѧ землѧ̀, и҆ всѧ̑ колеба́хꙋсѧ. 
На высотꙋ̀ крⷭ҇та̀ человѣ́ческое є҆стество̀  совозвы́сивъ, и҆ ѿ ре́бръ твои́хъ бж҃е́ственныхъ  бога́тство и҆сточи́лъ є҆сѝ сп҃се́нїѧ, вѣ́рою  покланѧ́ющымсѧ сп҃се пречⷭ҇тѣй стрⷭ҇ти твое́й. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Є҆ди́нъ бг҃ъ оу҆́бѡ трⷪ҇ца, ни ѻ҆ц҃ꙋ̀  и҆зстꙋпи́вшꙋ въ сн҃овство̀, нижѐ сн҃ꙋ премѣни́вшꙋсѧ во  и҆схожде́нїе: но сво́йствєннаѧ и҆ ѻ҆боѐ, свѣ́тъ,  бг҃а, трѝ сла́влю во вѣ́ки. (л. н҃ѕ) 
Бг҃оро́диченъ: Ка́кѡ родила̀ є҆сѝ рцы̀, ѿ  ѻ҆ц҃а̀ безлѣ́тнѡ предпросїѧ́вша, и҆ со ст҃ы́мъ дх҃омъ  воспѣва́ема; и҆лѝ ꙗ҆́коже вѣ́сть є҆ди́нъ,  бл҃говоли́вый роди́тисѧ и҆з̾ тебѐ во вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Покаѧ́нїе на́ше, ꙗ҆́кѡ бл҃гі́й є҆стество́мъ  прїе́мъ, вра́жїихъ сѣте́й и҆зба́ви гдⷭ҇и, да вѣ́рою и҆  любо́вїю твоѐ ны́нѣ воспои́мъ ст҃о́е влⷣчество. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: А҆́гг҃ли и҆ нб҃са̀ на прⷭ҇то́лѣ сла́вы  сѣдѧ́щаго, и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте, и҆ превозноси́те є҆го̀ во вѣ́ки. 
И҆ стїхосло́витсѧ Чⷭ҇тнѣ́йшꙋю: 
Пѣ́снь ѳ҃, 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ:  тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ  велича́ютъ. 
Сѐ свѣтоно́сное прїи́де вре́мѧ, ст҃ы́й де́нь  просїѧ̀, мра́чныхъ страсте́й твои́хъ ѿбѣ́гни, ѽ  дꙋшѐ! и҆ зари̑ воспрїимѝ наставлѧ́ющыѧ тѧ̀ къ свѣ́тꙋ,  оу҆миле́нїе ꙗ҆́кѡ вїно̀ пїю́щи весели́сѧ, и҆ сласте́й  пїѧ́нство возненави́ждь. 
Ꙗ҆́кѡ вои́стиннꙋ блажа́йшее вре́мѧ поще́нїѧ  хрⷭ҇тѐ, є҆́же да́лъ є҆сѝ всѣ̑мъ вѣ̑рнымъ на  побѣжде́нїе грѣхѡ́въ, и҆ ѡ҆чище́нїе сп҃си́тельное, и҆  дарова́нїй прїѧ́телище, въ не́мже тѧ̀ мо́лимъ:  прича́стники сп҃се, всѧ̑ ны̀ бл҃ги́хъ твои́хъ сотворѝ. 
Ѡ҆бы́чнѡ млⷭ҇ти твоѧ̑ на на́съ и҆злива́ѧй ще́дре  бога̑тыѧ, да́ждь на́мъ сле́зы, ѡ҆чища́ющыѧ сквє́рны и҆  помышлє́нїѧ лю́бѧщихъ тѧ̀: вѣ́рꙋ и҆ любо́вь чⷭ҇тꙋю, (л.  н҃ѕ ѡ҆б.) бога́тное покаѧ́нїе, присвое́нїе соверше́нное  къ тебѣ̀ є҆ди́номꙋ многомлⷭ҇тивомꙋ. 
Всѣ́хъ а҆́гг҃лѡвъ бж҃е́ственное мно́жество, и҆  ст҃ы́хъ ли́цы достохва́льнїи, бл҃га́го ны́нѣ моли́те  прилѣ́жнѡ: ꙗ҆́кѡ да бж҃е́ственное по́прище сїѐ,  поще́нїѧ настоѧ́щее, тещѝ непреткнове́ннѡ ны̀  оу҆крѣпи́тъ, и҆ побѣдоно́сцы содѣ́лаетъ. 
Бг҃оро́диченъ: Бл҃голюби́ваѧ дв҃о, бл҃га́го  ро́ждшаѧ сп҃са, оу҆бл҃жѝ всѧ̑ ны̀, страстьмѝ  безмѣ́рными, и҆ помышле́ньми ѡ҆ѕло́блєнныѧ влⷣчце, и҆  ѡ҆тѧгчє́нныѧ грѣхѡ́въ бре́меньми неꙋдобоно́сными:  ꙗ҆́кѡ да тѧ̀ по до́лгꙋ, ꙗ҆́кѡ бцⷣꙋ велича́емъ. 
И҆́ный: 
І҆рмо́съ: Недоꙋмѣ́етъ всѧ́къ: 
Недоꙋмѣ́етъ всѧ́кое є҆стество̀, а҆́гг҃лѡвъ и҆  человѣ́кѡвъ, твоѐ бл҃гоꙋтро́бїе бл҃годари́ти  бл҃годѣ́телю: ꙗ҆́кѡ пло́тїю хотѧ̀ на́съ ра́ди  ѡ҆бнища́лъ є҆сѝ, и҆ на дре́вѣ ѡ҆ на́съ распросте́рлсѧ  є҆сѝ, клѧ́тва бы́въ, да пе́рвꙋю ѿи́меши клѧ́твꙋ  человѣ́чества. 
Свѣ́тлый де́нь воздержа́нїѧ наста̀, свѣ́тлымъ  лице́мъ прїиди́те, оу҆срѧ́щимъ дꙋшѐ моѧ̀ влⷣкꙋ,  бл҃года́ти низпосла́тисѧ свы́ше на́мъ просѧ́ще, и҆  мно́гихъ прегрѣше́нїй и҆справле́нїе ѡ҆брѣстѝ: ꙗ҆́кѡ  да стра́шнѣйшею гее́нною не и҆скꙋси́мсѧ та́мѡ. 
Во тьмѣ̀ грѣхѡ́въ содержи̑мымъ, покаѧ́нїѧ ны́нѣ  сщ҃е́ннїи вхо́ды наста́ша, всѣ́хъ дꙋ́шы просвѣща́ющыѧ.  тѣ́мже дꙋшѐ моѧ̀, ѡ҆мраче́нїѧ оу҆клони́сѧ сы́тости  страсте́й, потщи́сѧ, да сла́дости вѣ́чныѧ наслади́шисѧ  та́мѡ. 
На дре́вѣ рꙋ́цѣ во́лею распросте́ръ,  разстоѧ̑щаѧсѧ всѧ̑ собра́лъ є҆сѝ жизнода́вче: копїе́мъ  же твоѧ̑ ѿве́рзлъ (л. н҃з) долготерпѣли́ве ре́бра,  побѣжде́нїе ѿ ре́бръ прозѧ́бшее и҆спра́вилъ є҆сѝ  на́мъ. тѣ́мже бл҃годарѧ́ще пое́мъ бл҃гоꙋтро́бїе твоѐ. 
Бг҃оро́диченъ: Предста́тельство всѣ́хъ на тѧ̀  надѣ́ющихсѧ, въ бѣда́хъ бо́драѧ сꙋ́щи предста́тельнице  бцⷣе, вѣ́чнꙋющїѧ и҆зба́ви на́съ гее́нны, и҆ належа́щихъ  мꙋ́къ го́рькихъ: ꙗ҆́кѡ да до́лжнѡ пое́мъ вели̑чїѧ твоѧ̑. 
И҆́ный. 
І҆рмо́съ: Чꙋ́жде ма́терємъ дѣ́вство: 
Ꙗ҆́звамъ покланѧ́емсѧ твои̑мъ жизнода́вче,  и҆́миже грѣха̀ страсте́й и҆зба́вльшесѧ, чⷭ҇тны́мъ  крⷭ҇то́мъ твои́мъ позна́хомсѧ запеча́тствовани, во  сп҃се́нїе и҆ застꙋпле́нїе ѿ всѧ́кагѡ прило́га вра́жїѧ. 
Ѡ҆зарѝ крⷭ҇та̀ твоегѡ̀ сїѧ́ньми,  оу҆крествова́выйсѧ во́лею за всѣ́хъ сп҃се́нїе, дꙋ́шы  пою́щихъ стрⷭ҇ти твоѧ̑ всемлⷭ҇тиве: и҆ на стезю̀ жи́знь  на́шꙋ оу҆пра́ви и҆ наста́ви. 
Согрѣши́хомъ престꙋпи́вше за́пѡвѣди твоѧ̑, и҆  пꙋти̑ бж҃е́ственныхъ зачине́нїй твои́хъ сп҃се,  оу҆клони́хомсѧ дале́че чл҃вѣколю́бче, нерадѣ́нїемъ: но  ще́дрый, воззовѝ ѿ ле́сти дꙋ́шы на́шѧ. 
Сла́ва, трⷪ҇ченъ: Хвала̀, че́сть трⷪ҇цѣ  лѣ́потствꙋетъ, и҆ сла́ва ꙗ҆́кѡ є҆ди́номꙋ гдⷭ҇ьствꙋ, и҆  є҆ди́номꙋ црⷭ҇твꙋ, несли́тнѡ, несѣ́чнѡ, є҆ди́ницѣ  бж҃ество́мъ покланѧ́емой, несѣ́чной бо є҆стество́мъ,  непреста́ннѡ велича́емѣй. 
Бг҃оро́диченъ: Оу҆млⷭ҇тивисѧ мл҃твами всечⷭ҇тыѧ  мт҃ре твоеѧ̀ всеще́дре всецр҃ю̀ сла́вы, є҆гда̀ прїи́деши  сꙋди́ти рабы̑ твоѧ̑, ꙗ҆́кѡ млⷭ҇тивъ: въ тѧ́ бо всѝ  вѣ́ровахомъ, и҆ тѧ̀ бг҃а зна́емъ. 
Сла́ва тебѣ̀ бж҃е на́шъ, сла́ва тебѣ̀. 
Свѣтоно́сный ны́нѣ надходѧ́щїй по́стъ,  прїе́млетъ трапе́зꙋ подвигѡ́въ предложе́ннꙋю, сегѡ̀ ра́ди  сеѧ̀ (л. н҃з ѡ҆б.) тре́звеннѡ всѝ, честнꙋ́ю ча́шꙋ  чисти́тельныхъ сле́зъ воспрїи́мемъ вѣ́рнїи: да  неисцѣ́льными слеза́ми не и҆скꙋси́мсѧ та́мѡ. 
Катава́сїа: Чꙋ́жде ма́терємъ двⷭ҇тво, и҆ стра́нно  дѣ́вамъ дѣторожде́нїе: на тебѣ̀ бцⷣе ѻ҆боѧ̑  оу҆стро́ишасѧ. тѣ́мъ тѧ̀ всѧ̀ племена̀ земна̑ѧ  непреста́ннѡ велича́емъ. 
Свѣти́ленъ трⷪ҇чный гла́са, три́жды. И҆ про́чее. 
На стїхо́внѣ пое́мъ самогла́сенъ днѐ. 
Гла́съ ѕ҃: Пре́жде сп҃си́тельнагѡ крⷭ҇та̀ грѣхꙋ̀  ца́рствꙋющꙋ, нече́стїю держа́вствꙋющꙋ, человѣ́кѡвъ  оу҆блажа́шесѧ пи́ща тѣле́снаѧ, и҆ ѡ҆ плотски́хъ  жела́нїѧхъ ма́ли небрежа́хꙋ: а҆ ѿне́лѣже крⷭ҇тное  та́инство содѣ́ѧсѧ, и҆ де́монское оу҆гасѐ  мꙋчи́тельство бг҃оразꙋ́мїемъ, небе́снаѧ на землѝ  добродѣ́тель жи́тельствꙋетъ. тѣ́мже по́стъ почита́етсѧ,  воздержа́нїе сїѧ́етъ, моли́тва и҆справлѧ́етсѧ, и҆  свидѣ́тель вре́мѧ настоѧ́щее, да́нное на́мъ ѿ  распе́ншагѡсѧ хрⷭ҇та̀ бг҃а, во сп҃се́нїе дꙋ́шъ на́шихъ. 
И҆ глаго́лемъ стїхѝ. 
Сті́хъ: И҆спо́лнихомсѧ заꙋ́тра ми́лости твоеѧ̀  гдⷭ҇и: 
И҆ повторѧ́емъ самогла́сенъ. Та́же и҆ мꙋ́чениченъ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ: 
Гдⷭ҇и, въ па́мѧть ст҃ы́хъ твои́хъ, всѧ̀ тва́рь  пра́зднꙋетъ, небеса̀ ра́дꙋютсѧ со а҆́гг҃лы, и҆ землѧ̀  весели́тсѧ съ человѣ́ки: тѣ́хъ моли́твами поми́лꙋй  на́съ. 
Сла́ва, и҆ ны́нѣ, крⷭ҇тобг҃оро́диченъ: Всечⷭ҇таѧ  ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи  вопїѧ́ше мт҃рски: сн҃е мо́й и҆ бж҃е мо́й, сладча́йшее  моѐ ча́до, ка́кѡ терпи́ши стра́сть поно́снꙋю; 
Та́же, Бл҃го є҆́сть: И҆ Трист҃о́е.  Тропа́рь: Въ хра́мѣ стоѧ́ще: Гдⷭ҇и поми́лꙋй,  м҃. (л. н҃и) 
И҆ глаго́летсѧ сті́хъ ѿ сщ҃е́нника: Сы́й  бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Нбⷭ҇ный цр҃ю̀: 
И҆ твори́мъ трѝ покло́ны вели̑кїѧ, и҆ глаго́лемъ  моли́твꙋ та́йнѡ прпⷣбнагѡ ѻ҆тца̀ на́шегѡ є҆фре́ма  сѵ́рина: Гдⷭ҇и и҆ влⷣко живота̀ моегѡ̀: И҆ про́чее.  И҆ твори́мъ и҆ про́чыѧ покло́ны. 
Совокꙋплѧ́емъ же и҆ пе́рвый ча́съ, ꙗ҆́кѡ ѻ҆бы́чно:  по ѻ҆бы́чныхъ же покло́нѣхъ чте́мъ ѡ҆глашє́нїѧ  прпⷣбнагѡ ѻ҆тца̀ на́шегѡ ѳео́дѡра стꙋді́та. та́же  ѿпꙋ́стъ. 
Въ то́йже пѧто́къ сы́рный,  
пое́мъ часы̀ съ покло́ны, ꙗ҆́коже и҆ въ сре́дꙋ  ꙗ҆вле́но є҆́сть. 
На ѕ҃-мъ часѣ̀ пое́мъ тропа́рь прⷪ҇ро́чества,  гла́съ и҃: 
Да́ждь на́мъ по́мощь ѿ печа́ли гдⷭ҇и, и҆ сп҃си́  ны, рожде́йсѧ ѿ дв҃ы чл҃вѣколю́бче. 
Повторѧ́юще то́йже. 
Прокі́менъ гла́съ а҃: Бꙋ́ди гдⷭ҇и млⷭ҇ть твоѧ̀ на  на́съ, ꙗ҆́коже оу҆пова́хомъ на тѧ̀. Сті́хъ:  Ра́дꙋйтесѧ првⷣнїи ѡ҆ гдⷭ҇ѣ, пра̑вымъ подоба́етъ  похвала̀. 
Проро́чества заха́рїина чте́нїе. [Глава̀ и҃, ст. з҃-  з҃і]. 
Си́це глаго́летъ гдⷭ҇ь вседержи́тель: сѐ а҆́зъ  лю́ди моѧ̑ ѿ землѝ восто́чныѧ, и҆ ѿ землѝ  за́падныѧ. И҆ введꙋ̀ и҆́хъ [въ зе́млю и҆́хъ,] и҆ вселю́сѧ  посредѣ̀ і҆ерⷭ҇ли́ма, и҆ бꙋ́дꙋтъ мѝ въ лю́ди, и҆ а҆́зъ  бꙋ́дꙋ и҆̀мъ въ бг҃а во и҆́стинѣ и҆ въ пра́вдѣ. Си́це  глаго́летъ гдⷭ҇ь вседержи́тель: да оу҆крѣпѧ́тсѧ рꙋ́цѣ  ва́съ слы́шащихъ во дне́хъ си́хъ словеса̀ сїѧ̑ ѿ  оу҆́стъ прⷪ҇ро́ческихъ, ѿ негѡ́же днѐ ѡ҆снова́сѧ  хра́мъ гдⷭ҇а вседержи́телѧ, и҆ це́рковь ѿне́лѣже  созда́сѧ. Зане пре́жде дне́й ѻ҆́нѣхъ мзда̀ человѣ́кѡмъ  (л. н҃и ѡ҆б.) не бѣ̀ во оу҆спѣ́хъ, и҆ мзда̀ скотѡ́мъ  не бѧ́ше, и҆ и҆сходѧ́щемꙋ и҆ входѧ́щемꙋ не бѣ̀ ми́ра ѿ  печа́ли, и҆ послю̀ всѧ̑ человѣ́ки, коего́ждо на  и҆́скреннѧго своего̀. И҆ ны́нѣ не по днє́мъ ѻ҆́нѣмъ  прє́жнимъ а҆́зъ сотворю̀ ѡ҆ста́нкꙋ люде́й си́хъ,  глаго́летъ гдⷭ҇ь вседержи́тель. Но покажꙋ̀ ми́ръ:  вїногра́дъ да́стъ пло́дъ сво́й, и҆ землѧ̀ да́стъ жи̑та  своѧ̑, и҆ не́бо да́стъ ро́сꙋ свою̀, и҆ наслѣ́дити  сотворю̀ ѡ҆ста́нкамъ люде́й мои́хъ си́хъ всѧ̑ сїѧ̑. И҆  бꙋ́детъ, ꙗ҆́кѡ бѣ́сте въ клѧ́твѣ во ꙗ҆зы́цѣхъ, до́ме  і҆ꙋ́довъ и҆ до́ме і҆и҃левъ, та́кѡ сп҃сꙋ̀ вы̀, и҆ бꙋ́дете  въ бл҃гослове́нїи: дерза́йте и҆ оу҆крѣплѧ́йтесѧ рꙋка́ми  ва́шими. Занѐ си́це глаго́летъ гдⷭ҇ь вседержи́тель:  ꙗ҆́коже помы́слихъ ѡ҆ѕло́бити вы̀, внегда̀ прогнѣ́ваша  мѧ̀ ѻ҆тцы̀ ва́ши, глаго́летъ гдⷭ҇ь вседержи́тель, и҆ не  раска́ѧхсѧ: ꙗ҆́кѡ оу҆ста́вихъ, и҆ оу҆мы́слихъ во дни̑  сїѧ̑ добро̀ сотвори́ти і҆ерⷭ҇ли́мꙋ, и҆ до́мꙋ і҆ꙋ́довꙋ:  дерза́йте. Сїѧ̑ словеса̀, ꙗ҆̀же сотворитѐ, глаго́лите  и҆́стинꙋ кі́йждо и҆́скреннемꙋ своемꙋ̀, и҆́стинꙋ и҆ сꙋ́дъ  ми́ренъ сꙋди́те во вратѣ́хъ ва́шихъ. И҆ кі́йждо ѕло́бы  и҆́скреннѧгѡ своегѡ̀ не помышлѧ́йте въ сердца́хъ ва́шихъ,  и҆ клѧ́твы лжи́выѧ не люби́те: занѐ всѧ̑ сїѧ̑  возненави́дѣхъ, глаго́летъ гдⷭ҇ь вседержи́тель. 
Прокі́менъ, гла́съ г҃: По́йте бг҃ꙋ на́шемꙋ,  по́йте, по́йте цр҃е́ви на́шемꙋ, по́йте. Сті́хъ: Всѝ  ꙗ҆зы́цы восплещи́те рꙋка́ми: 
И҆ про́чее всѐ, ꙗ҆́коже въ сре́дꙋ сы́рнꙋю  оу҆каза́сѧ. Подоба́етъ вѣ́дати, ꙗ҆́кѡ въ сꙋббѡ́тꙋ и҆  недѣ́лю сы́рнꙋю мине́а не пое́тсѧ, но послѣ́дованїе  слꙋча́ющихсѧ ст҃ы́хъ пое́тсѧ, на повече́рїѧхъ, и҆лѝ  є҆гда̀ церквонача́льникъ хо́щетъ. 


(л. н҃ѳ) 
Въ сꙋббѡ́тꙋ сы́рнꙋю 
па́мѧть соверша́емъ всѣ́хъ преподо́бныхъ и҆  бг҃оно́сныхъ ѻ҆тє́цъ, въ по́двизѣ просїѧ́вшихъ. 
Въ пѧто́къ ве́чера во свѣти́льничное по  предначина́тельномъ ѻ҆бы́чное стїхосло́вїе: Ко гдⷭ҇ꙋ  скорбѣ́ти мѝ: 
На Гдⷭ҇и воззва́хъ, пое́мъ стїхи̑ры подѡ́бныѧ,  поста́вльше стїхѡ́въ ѕ҃. Гла́съ и҃, повторѧ́юще ѧ҆̀: 
Прїиди́те всѝ вѣ́рнїи, прпⷣбныхъ ѻ҆тє́цъ  ли́ки воспои́мъ, а҆нтѡ́нїа верхо́внаго, свѣ́тлаго  є҆ѵѳѵ́мїа, и҆ кого́ждо и҆ всѧ̑ вкꙋ́пѣ. и҆ си́хъ,  ꙗ҆́коже дрꙋгі́й ра́й сла́дости, гражда̑нства мы́сленнѡ  преходѧ́ще, краснѡ̀ воззове́мъ: сїѧ̑ древеса̀ ꙗ҆̀же  насадѝ бг҃ъ на́шъ: сїѧ̑ плоды̀ нетлѣ́нныѧ жи́зни  процвѣ̑тшаѧ, принесо́ша хрⷭ҇тꙋ̀, пита́юще на́шѧ дꙋ́шы.  къ ни̑мже возопїи́мъ: бг҃оно́снїи бл҃же́ннїи, моли́те  сп҃сти́сѧ на́мъ. 
Подо́бенъ: 
Ра́дꙋйсѧ є҆гѵ́пте вѣ́рный. ра́дꙋйсѧ лївѵ́е  прпⷣбнаѧ. ра́дꙋйсѧ ѳѷваі́до и҆збра́ннаѧ. ра́дꙋйсѧ  всѧ́кое мѣ́сто и҆ гра́де и҆ страно̀, гра́жданы  воспита́вшаѧ ца́рства нбⷭ҇нагѡ, и҆ си́хъ въ воздержа́нїи  и҆ болѣ́знехъ возрасти́вшаѧ, и҆ жела́нїй совершє́нныѧ  мꙋ́жы бг҃ꙋ показа́вшаѧ. сі́и свѣти̑ла дꙋ́шъ на́шихъ  ꙗ҆ви́шасѧ: са́ми чꙋде́съ заре́ю, и҆ дѣ́лъ зна́меньми,  просїѧ́ша мы́сленнѡ во всѧ̑ концы̀. къ тѣ̑мъ возопїе́мъ:  ѻ҆тцы̀ всебл҃же́ннїи, моли́те сп҃сти́сѧ на́мъ. 
Подо́бенъ: 
Кто̀ и҆зрече́тъ ѿ земноро́дныхъ чꙋ̑днаѧ ва̑ша  житїѧ̑, ѻ҆тцы̀ всемі́рнїи; кі́й же ѧ҆зы́къ и҆зглаго́летъ  сщ҃є́нныѧ въ дꙋ́сѣ по́двиги и҆ по́ты ва́шѧ; страда̑нїѧ  добродѣ́телей, и҆змождє́нїѧ пло́ти, борє́нїѧ  страсте́й, во бдѣ́нїихъ, въ мл҃твахъ и҆ слеза́хъ; вы̀ въ  мі́рѣ ꙗ҆́коже (л. н҃ѳ ѡ҆б.) а҆́гг҃ли вои́стиннꙋ  ꙗ҆ви́стесѧ, са́ми бѣсѡ́вскїѧ си̑лы соверше́ннѡ  низложи́сте, сотво́рше чꙋ̑днаѧ и҆ ди̑внаѧ зна́мєнїѧ.  тѣ́мже моли́тесѧ съ на́ми пребл҃же́ннїи, оу҆лꙋчи́ти  на́мъ неконча́емꙋю ра́дость. 
Сла́ва, гла́съ ѕ҃: Є҆́же по ѡ҆́бразꙋ соблю́дше  невреди́мѡ, оу҆ма̀ вожда̀ на стра̑сти па̑гꙋбныѧ  по́стнически поста́вльше, во є҆́же по подо́бїю ꙗ҆́кѡ  мо́щно возшлѝ є҆стѐ: мꙋ́жески бо є҆стество̀  понꙋ́дивше, потща́стесѧ хꙋ́ждшее покори́ти лꙋ́чшемꙋ, и҆  пло́ть порабо́тити дꙋ́хꙋ. тѣ́мже мона́шествꙋющымъ  ꙗ҆ви́стесѧ ве́рхъ, жи́тели пꙋсты́ннїи, бл҃готекꙋ́щымъ  подвиза́тели, пра̑вила добродѣ́тели и҆звѣ́стнѣйшаѧ. и҆  ны́нѣ на нб҃сѣ́хъ, зерца́лѡмъ разрѣши́вшымсѧ  всепрпⷣбнїи, чи́стѡ зритѐ ст҃ꙋ́ю трⷪ҇цꙋ, молѧ́щесѧ  непосре́дственнѡ, ѡ҆ вѣ́рою и҆ любо́вїю чтꙋ́щихъ ва́съ. 
И҆ ны́нѣ, бг҃оро́диченъ а҃ гла́са, ѻ҆смогла́сника  рѧдова́гѡ. 
Свѣ́те ти́хїй: 
Прокі́менъ, гла́съ з҃: Бж҃е застꙋ́пникъ мо́й  є҆сѝ ты̀, и҆ млⷭ҇ть твоѧ̀ предвари́тъ мѧ̀. Сті́хъ:  И҆зми́ мѧ ѿ вра̑гъ мои́хъ бж҃е, и҆ ѿ востаю́щихъ на  мѧ̀ и҆зба́ви мѧ̀. 
Проро́чества заха́рїина чте́нїе, [Глава̀ и҃, ст.  ѳ҃і- к҃г]. 
Си́це глаго́летъ гдⷭ҇ь вседержи́тель: по́стъ  четве́ртый, и҆ по́стъ пѧ́тый, и҆ по́стъ седмы́й, и҆  по́стъ десѧ́тый, бꙋ́дꙋтъ до́мꙋ і҆ꙋ́довꙋ въ ра́дость, и҆  въ весе́лїе, и҆ въ пра́здники бла́ги: и҆ возвесели́тесѧ,  и҆ и҆́стинꙋ и҆ ми́ръ возлю́бите. Си́це (л. ѯ҃)  глаго́летъ гдⷭ҇ь вседержи́тель: є҆щѐ лю́дїе мно́зи  прїи́дꙋтъ, и҆ живꙋ́щїи во градѣ́хъ мно́гихъ. И҆  сни́дꙋтсѧ живꙋ́щїи въ пѧтѝ градѣ́хъ во є҆ди́нъ гра́дъ,  глаго́люще: грѧди́мъ помоли́тисѧ лицꙋ̀ гдⷭ҇ню, и҆  взыска́ти лицѐ гдⷭ҇а вседержи́телѧ: и҆дꙋ̀ и҆ а҆́зъ. И҆  прїи́дꙋтъ лю́дїе мно́зи, и҆ ꙗ҆зы́цы мно́зи взыска́ти  лица̀ гдⷭ҇а вседержи́телѧ во і҆ерⷭ҇ли́мѣ, и҆ оу҆моли́ти  лицѐ гдⷭ҇не. Си́це глаго́летъ гдⷭ҇ь вседержи́тель: во  ѻ҆́ны дни̑ и҆мѣ́тсѧ де́сѧть мꙋже́й ѿ всѣ́хъ племе́нъ  ꙗ҆зы́ческихъ, и҆ и҆мꙋ́тсѧ за ри́зꙋ мꙋ́жа і҆ꙋде́анина,  глаго́люще: по́йдемъ съ тобо́ю, занѐ слы́шахомъ, ꙗ҆́кѡ  бг҃ъ съ ва́ми є҆́сть. 
Прокі́менъ, гла́съ ѕ҃: Да оу҆пова́етъ і҆и҃ль на  гдⷭ҇а ѿ ны́нѣ и҆ до вѣ́ка. Сті́хъ: Гдⷭ҇и не  вознесе́сѧ се́рдце моѐ, нижѐ вознесо́стѣсѧ ѻ҆́чи  моѝ. Сподо́би гдⷭ҇и въ ве́черъ се́й: 
На стїхо́внѣ самогла́сенъ, гла́съ в҃: 
Ѡ҆чи́стимъ себѐ бра́тїе ѿ всѧ́кїѧ скве́рны  пло́ти и҆ дꙋ́ха, свѣщы̀ дꙋ́шъ на́шихъ просвѣти́мъ  нищелю́бїемъ, не снѣда́юще дрꙋ́гъ дрꙋ́га  ѡ҆клевета́нїемъ: приспѣ́ бо вре́мѧ, є҆гда̀ жени́хъ  прїи́детъ всѣ̑мъ возда́ти по дѣлѡ́мъ и҆́хъ. совни́демъ  хрⷭ҇тꙋ̀ съ мꙋ́дрыми дѣ́вами, гла́съ ѻ҆́ный разбо́йника  къ немꙋ̀ взыва́юще: помѧнѝ на́съ гдⷭ҇и, є҆гда̀  прїи́деши во црⷭ҇твїи твое́мъ. 
И҆ глаго́лемъ сті́хъ: Къ тебѣ̀ возведо́хъ ѻ҆́чи  моѝ: 
И҆ па́ки то́йже самогла́сенъ. Та́же сті́хъ:  Поми́лꙋй на́съ гдⷭ҇и, поми́лꙋй на́съ. 
И҆ мꙋ́чениченъ: Ст҃ы̑мъ мч҃нкѡмъ молѧ́щымсѧ ѡ҆  на́съ, и҆ хрⷭ҇та̀ пою́щымъ, всѧ́каѧ ле́сть преста̀, и҆  человѣ́ческїй ро́дъ вѣ́рою сп҃са́етсѧ. 
Сла́ва, гла́съ и҃: Мона́хѡвъ мно́жєства,  наста́вники ны́нѣ чти́мъ ѻ҆тцы̀ прпⷣбнїи: ва́ми бо  стезе́ю вои́стиннꙋ пра́вою ходи́ти позна́хомъ. бл҃же́ни  є҆стѐ хрⷭ҇тꙋ̀ рабо́тавшїи, и҆ вра́жїю низложи́вшїи  си́лꙋ, а҆́гг҃лѡвъ собесѣ̑дницы, првⷣныхъ сожи́телє, и҆  ст҃ы́хъ: съ ни́миже моли́тесѧ гдⷭ҇ви, поми́ловатисѧ  дꙋша́мъ на́шымъ. 
И҆ ны́нѣ, бг҃оро́диченъ. Подо́бенъ: Ѽ  пресла́внагѡ чꙋдесѐ! 
Ра́дꙋйсѧ, чистоты̀ сокро́вище. ра́дꙋйсѧ,  невеще́ственнагѡ свѣ́та чи́стое жили́ще. ра́дꙋйсѧ,  глави́зно сп҃се́нїѧ (л. ѯ҃ ѡ҆б.) на́шегѡ. ра́дꙋйсѧ,  а҆пⷭ҇лѡвъ проповѣ́данїе. ра́дꙋйсѧ, мч҃нкѡвъ похвало̀.  ра́дꙋйсѧ, прⷪ҇ро́кѡвъ и҆сполне́нїе, всенепоро́чнаѧ.  ра́дꙋйсѧ, подви́жникѡвъ и҆ мона́хѡвъ оу҆краше́нїе, и҆  сп҃се́нїе вѣ́рныхъ. 
Та́же, Ны́нѣ ѿпꙋща́еши: 
И҆ по трист҃о́мъ глаго́лемъ тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми  по твое́й кро́тости, не ѿста́ви млⷭ҇ть твою̀ ѿ на́съ:  но мл҃твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, бг҃оро́диченъ, гла́съ то́йже.  Є҆́же ѿ вѣ́ка оу҆тае́ное: 
Ты́ѧжде и҆ на Бг҃ъ гдⷭ҇ь, и҆ на коне́цъ  оу҆́трени глаго́лемъ. Посе́мъ є҆ктенїа̀: Поми́лꙋй  на́съ бж҃е: и҆ г҃ покло́ны вели̑кїѧ. Бꙋ́ди и҆́мѧ  гдⷭ҇не: три́жды. Блгⷭ҇влю̀ гдⷭ҇а: Досто́йно  є҆́сть: и҆ ѿпꙋ́стъ. И҆ быва́етъ трапе́за по  ѻ҆бы́чаю, ꙗ҆́коже и҆ въ сре́дꙋ сы́рнꙋю оу҆ка́зано  є҆́сть. На повече́рїи же пое́мъ рѧдовы́й канѡ́нъ  ме́ртвенъ гла́са: во оу҆сопохрани́тельницѣ. 
Въ сꙋббѡ́тꙋ сы́рнꙋю на оу҆́трени, 
по шестоѱа́лмїи, и҆ пе́рвомъ стїхосло́вїи,  сѣда́льны, гла́съ и҃: 
Подо́бенъ: Повелѣ́нное та́йнѡ: 
Ѻ҆те́ческими мо́лнїѧми ѡ҆зари́вшесѧ, ꙗ҆́кѡ въ  ра́й кра́сный ны́нѣ входѧ́ще, сла́дости пото́ка  наслади́мсѧ, и҆ си́хъ до́блєсти оу҆жа́снѡ смотрѧ́юще,  поревнꙋ́имъ добродѣ́телемъ, сп҃сꙋ взыва́юще: мл҃твами  и҆́хъ бж҃е, ца́рствїѧ твоегѡ̀ прича́стники ны̀ сотворѝ. 
Сла́ва, подо́бенъ: Нача́льника мона́шествꙋющихъ  па́ѵла, согла́снѡ со а҆нтѡ́нїемъ мꙋ́дрымъ, и҆  є҆ѵѳѵ́мїемъ воспои́мъ всѝ, съ (л. ѯ҃а ѡ҆б.) про́чими  ѻ҆тцы̀: и҆ си́хъ оу҆мо́лимъ, ꙗ҆́кѡ да хрⷭ҇тꙋ̀  непреста́ннѡ мо́лѧтсѧ ѡ҆ на́съ, бж҃е́ственнꙋю и҆  всесвѣ́тлꙋю соверша́ющихъ па́мѧть и҆́хъ, въ пѣ́снехъ  сла́вѧще сп҃са и҆ гдⷭ҇а. 
И҆ ны́нѣ, бг҃оро́диченъ. Подо́бенъ: 
Бл҃годари́мъ тѧ̀ приснодв҃о, и҆ велича́емъ чⷭ҇таѧ,  и҆ покланѧ́емсѧ тѝ, воспѣва́юще ржⷭ҇тво̀ твоѐ  бл҃года́тнаѧ, зовꙋ́ще непреста́ннѡ: сп҃сѝ на́съ дв҃о  всемлⷭ҇тиваѧ, ꙗ҆́кѡ бл҃га́ѧ, и҆ де́мѡнскагѡ и҆схитѝ  словопрѣ́нїѧ стра́шнагѡ въ ча́съ и҆спыта́нїѧ, да не  посрами́мсѧ рабѝ твоѝ. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Свирѣ́лей па́стырскихъ: 
А҆нтѡ́нїа кꙋ́пнѡ и҆ є҆ѵѳѵ́мїа, всѝ со всѣ́ми  про́чими бг҃оно́сными ѻ҆тцы̀ восхва́лимъ пѣ́сньми,  па́мѧть и҆́хъ торжествꙋ́юще: сі́и бо гдⷭ҇ви ѡ҆ все́мъ  мі́рѣ мо́лѧтсѧ, да и҆зба́вимсѧ дре́внїѧ клѧ́твы,  свобо́ждшесѧ мꙋче́нїѧ. 
Сла́ва: 
И҆́ный сѣда́ленъ, гла́съ и҃. Подо́бенъ:  Повелѣ́нное: 
Ꙗ҆́коже въ раѝ добродѣ́телей цвѣтꙋ́щемъ,  бг҃оно́сныхъ по́стникѡвъ ѡ҆бходѧ́ще, вонѝ и҆сполнѧ́емсѧ  сладкоꙋха́нїѧ: страда́ньми бо наѡстри́вшесѧ и҆скꙋше́нїй,  тѣ́ло воздержа́нїемъ раболѣ́пнѡ покори́ша дх҃ꙋ,  а҆́гг҃льское на землѝ житїѐ пожи́вше. тѣ́мже сла́вы  сподо́бишасѧ. 
И҆ ны́нѣ, бг҃оро́диченъ: Безпло́тныхъ твои́хъ  хрⷭ҇тѐ, и҆ прⷣте́чи, оу҆ч҃нкѡ́въ, прⷪ҇ро́кѡвъ и҆  мч҃нкѡвъ, ст҃ы́хъ всѣ́хъ и҆ прпⷣбныхъ, мл҃твами  неискꙋсомꙋ́жныѧ и҆ бл҃гі́ѧ мт҃ре твоеѧ̀ оу҆молѧ́емь,  дава́й на́мъ свѣ́томъ твои́мъ ходи́ти, и҆ сподо́би на́съ  оу҆лꙋчи́ти црⷭ҇твїе твоѐ, ра́ди щедро́тъ млⷭ҇ти твоеѧ̀.  (л. ѯ҃а ѡ҆б.) 
Та́же чте́мъ во ст҃о́мъ є҆фре́мѣ словеса̀ ѡ҆  сконча́вшихсѧ ѻ҆тцѣ́хъ, на даѧ̑нїѧ трѝ. Ѱало́мъ н҃.  Канѡ́нъ свѧта́гѡ ѻ҆би́тели на ѕ҃, и҆ ст҃ы́хъ на и҃.  Стїхосло́вимъ же и҆ Гдⷭ҇ви пое́мъ. 
Гла́съ и҃. Пѣ́снь а҃: І҆рмо́съ: Пѣ́снь возсле́мъ  лю́дїе: 
Всѝ въ пѣ́снехъ дꙋхо́вныхъ, въ по́двизѣхъ  просїѧ́вшыѧ, бж҃е́ствєнныѧ ѻ҆тцы̀ на́шѧ воспои́мъ  согла́снѡ, ꙗ҆̀же и҆знесѐ є҆гѵ́петъ, ѳѷваі́да, и҆  лївѵ́а, всѧ́кое мѣ́сто, и҆ гра́дъ, и҆ страна̀. 
[А] Ра́дꙋйсѧ мона́хѡмъ первонаста́вниче, а҆нтѡ́нїе  пресла́вне, а҆ммꙋ́не бг҃оно́сне, нитрі́йскаѧ сла́во,  а҆рсе́нїе а҆́гг҃ле, держа́во безмо́лвїѧ, и҆ а҆ммѡ́не  дх҃оно́сне. 
Красꙋ́йсѧ вои́стиннꙋ сосꙋ́де бж҃їй, а҆гаѳѡ́не  сщ҃еннодꙋ́шне: а҆хі́лла и҆ а҆ммѡ́нъ, цвѣ́ты пꙋсты́ннїи:  а҆нꙋ́ве и҆ а҆лѡ́нїе, а҆ммонаѳа̀ и҆ а҆нѳі́ме,  добродѣ́телей свѣ́тлїи би́сери. 
Свѣти̑льницы разсꙋжде́нїѧ на́мъ, пѣ́тъ бꙋ́ди  а҆ри́съ дне́сь, и҆ а҆поллѡ́съ вели́кїй, послꙋша́нїѧ же  свѣ́ты а҆ѳрѐ и҆ а҆ка́кїе, съ си́ми и҆ а҆ввакѵ́ръ  спросїѧ́етъ, ꙗ҆́коже нѣ́каѧ денни́ца. 
Гора̀ жи́тельства высо́кагѡ ꙗ҆ви́сѧ а҆ѵѯе́нтїй,  страда́лецъ же чистоты̀ а҆вра́мїй вели́кїй, съ ни́миже  а҆фроди́сїй сто́лпъ воздержа́нїѧ ꙗ҆ви́сѧ, со  а҆ѳинодѡ́ромъ. 
Сїѧ́етъ ꙗ҆́кѡ ѕвѣзда̀ на нб҃сѝ въ по́стницѣхъ  а҆ммѡ́нїй, и҆ бж҃е́ственный а҆ні́на: свѣ́титсѧ же съ  си́ми и҆ вели́кїй а҆нтїо́хъ, и҆ а҆га́питъ ѕѣ́льный,  а҆́ще кто̀ и҆́ный съ си́ми блиста́етъ. 
Пѣ́сньми восхва́лимъ сщ҃е́нными вели́каго  а҆ѳана́сїа, въ горѣ̀ а҆ѳѡ́нстѣй свѣ́тлѡ пости́вшагосѧ,  свѣти́льника вели́каго всеѧ̀ вселе́нныѧ, є҆гѡ́же  мл҃твами всѝ спаса́емсѧ. 
Житїѝ бг҃одꙋхнове́нными вои́стиннꙋ ра́й  ꙗ҆ви́стесѧ це́ркви премꙋ́дрїи, бл҃же́ннїи ѻ҆тцы̀ всѝ  по и҆́мени, ѡ҆ на́съ моли́твꙋ гдⷭ҇ви твори́те  непреста́ннѡ. (л. ѯ҃в) 
Прїиди́те мꙋчениколю́бцы вѣ́рнїи почти́мъ  мꙋ́ченики честны́ми пѣ́сньми и҆ пѣ́нїи, вѣ́рою хрⷭ҇тꙋ̀  бг҃ꙋ на́шемꙋ, пою́ще и҆ вопїю́ще: воспои́мъ тебѣ̀  є҆ди́номꙋ влⷣцѣ. 
Сла́ва, трⷪ҇ченъ: Всѝ є҆ди́нагѡ є҆стества̀  пою̀, ли́ца самоѷпоста́сна: нерожде́нна ѻ҆ц҃а̀, сн҃а  ро́ждшагосѧ, и҆ дх҃а ст҃а́го: безнача́льное црⷭ҇тво,  вла́сть, бж҃ество̀ є҆ди́но. 
Бг҃оро́диченъ: Ра́дꙋйсѧ прест҃ы́й хра́ме, рꙋно̀  бг҃оро́сное, запечатлѣ́нный и҆сто́чниче безсме́ртныѧ  стрꙋѝ, гра́дъ тво́й влⷣчце сохранѝ ѿ разли́чныхъ  сопоста̑тъ невоева́нный. 
І҆рмо́съ: Пѣ́снь возсле́мъ лю́дїе чꙋ́дномꙋ бг҃ꙋ  на́шемꙋ, свободи́вшемꙋ і҆и҃лѧ ѿ рабо́ты, пѣ́снь  побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ  влⷣцѣ. 
Вторы́ѧ же пѣ́сни во ѱалти́ри не глаго́лемъ, но  припѣва́емъ: Прпⷣбнїи ѻ҆тцы̀ моли́те бг҃а ѡ҆ на́съ. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ  дв҃ы въ послѣ̑днѧѧ без̾ мꙋ́жа заче́ншїйсѧ, и҆  разрꙋши́вый грѣ́хъ пра́ѻтца а҆да́ма, ꙗ҆́кѡ  чл҃вѣколю́бецъ. 
Бл҃гоꙋха́нїѧ ны́нѣ и҆сполнѧ́емсѧ ꙗ҆́кѡ въ ра́й  дрꙋгі́й текꙋ́ще, бг҃онасажде́нныхъ добродѣ́телей  по́стническихъ: ꙗ҆̀же въ воздержа́нїихъ и҆ слеза́хъ  процвѣто́ша, разли́чнѡ плодоносѧ́ще жи́тельство бг҃ꙋ  преподо́бнѣйшїи. 
[В] Вели́кїй висарїѡ́нъ, пти́чее житїѐ пожи́вый  ꙗ҆́кѡ а҆́гг҃лъ, но́вый і҆́ѡвъ па́ки, тве́рдый  венїамі́нъ, но и҆ вїта́ллїй свѣти́льникъ, блꙋдни̑цы  спаса́ѧй бг҃ꙋ: вѷті́мїй же бж҃е́ственный, и҆ сла́вный  вавѵ́ла съ си́ми да воспое́тсѧ. 
Высото́ю жи́тельства нб҃о бы́лъ є҆сѝ, ѽ  венеді́кте! до́мъ же премꙋ́дрости, па́стырь васїа́нъ: но  и҆ васі́лїй (л. ѯ҃в ѡ҆б.) нѣ́кїй вѣне́цъ прїѧ́тъ  послꙋша́нїѧ: во гро́бѣ бо живы́й всели́всѧ, показꙋ́етъ  на́мъ послꙋша́нїѧ свѣ́тлость. 
[Г] Пѣ́снь гела́сїю, се́й приснопа́мѧтный цр҃ь  страсте́й: хвала̀ гера́сїмꙋ, є҆мꙋ́же порабо́та ѕвѣ́рь:  прїи́де бо къ немꙋ̀ за соверше́нїе добродѣ́тели. сла́ва  и҆ ге́рманꙋ ѻ҆тцꙋ̀, съ га́їемъ мꙋ́дрымъ оу҆го́дникомъ  хрⷭ҇то́вымъ. 
[Д] Дв҃дъ ѳессалоні́тскаѧ сла́ва и҆ похвала̀  бг҃опрїѧ́тный данїи́лъ да похва́литсѧ. въ чꙋдесѣ́хъ  мно́гїй, дѣ́ломъ же и҆ сло́вомъ, данїи́лъ ски́тскїй:  ді́й же и҆ далма́тъ, нача́льницы мона́хѡвъ,  оу҆твержде́нїе вѣ́ры. 
Ѕвѣ́здъ зарѝ покоре́нїе, мно́жае лꙋ́чшихъ,  показа̀, ꙗ҆́кѡ два̀ свѣти̑льника сїѧ́юща на́мъ,  дометїа́на же и҆ доме́тїа бг҃омꙋ̑драѧ: съ си́миже и҆  без̾имени́тїи сла́внѡ да воспою́тсѧ. 
Бога́тство неистощи́мое вѣ́рныхъ, ра́кꙋ  предпрїимѝ гдⷭ҇а ра́ди страда́льчествовавшихъ:  бл҃гоче́стнѡ прїиди́те вѣ́рнїи, мꙋ́ченически сїѧ̑  воспои́мъ, плодопрїе́млюще и҆сцѣлє́нїѧ дꙋша́мъ и҆  тѣлесє́мъ вѣ́рою. 
Сла́ва, трⷪ҇ченъ: Пресоверше́ннѣйшаѧ є҆ди́нице,  пребж҃е́ственнаѧ, трїѷпоста́снаѧ, нерожде́нный ѻ҆́ч҃е,  и҆ сн҃е є҆диноро́дный, дш҃е ѿ ѻ҆ц҃а̀ и҆сходѧ́й,  сн҃омъ же ꙗ҆влѧ́емый, сꙋщество̀ є҆ди́но, и҆  є҆стество̀: гдⷭ҇ьство, црⷭ҇тво, сп҃сѝ всѧ̑ ны. 
Бг҃оро́диченъ: Є҆ди́на ввела̀ є҆сѝ  человѣ́чествꙋ стра́нное рожде́нїе, є҆ди́на не под̾ѧ́ла  є҆сѝ ѿ є҆стества̀ тлѣ́нїѧ, безсѣ́менное нетлѣ́ннѡ  рождество̀ поне́сши: тѣ́мъ тѧ̀ ꙗ҆́кѡ бцⷣꙋ по до́лгꙋ  вѣ́рнїи чⷭ҇таѧ прославлѧ́емъ. 
Катава́сїа: Ви́дите, ви́дите: 
Пѣ́снь г҃:  
І҆рмо́съ: Нѣ́сть ст҃ъ ꙗ҆́кѡ гдⷭ҇ь: 
Въ дрꙋгі́й ра́й входѧ́ще добродѣ́телей  бж҃е́ственныхъ ѻ҆ц҃ъ, сегѡ̀ вкꙋ́симъ приснопода́тельнагѡ  ѡ҆дꙋшевле́ннагѡ наслажде́нїѧ, вѣ́рнѡ восхвалѧ́юще ѧ҆̀.  (л. ѯ҃г) 
[Е] Да почте́тсѧ є҆ѵѳѵ́мїй пресвѣ́тлаѧ  ѕвѣзда̀, денни́ца є҆лла́дїй, є҆фре́мъ  бг҃одꙋхнове́нный, со є҆ѵло́гїемъ ѕѣ́льнымъ, дѣ́лы и҆  чꙋдесы̀ ѡ҆блиста́вшїи концы̀. 
[З] [И] Пѣ́тъ бꙋ́ди пѣ́сньми зѡсі́ма чꙋ́дный, и҆  заха́рїа всечестны́й, и҆ зинѡ́нъ, и҆ зѡи́лъ, и҆са́їа  вели́кїй, и҆ и҆лїа̀ сла́вный съ си́ми да почте́тсѧ. 
[Ѳ] Ѳерми́скаго ѳео́дѡра всесла́внаго пою̀, и҆  є҆нна́та всепѣ́таго: съ си́ми же и҆ ѳеодꙋ́ла, со  ѳеѡ́ною воспѣва́ю. почита́ю ди́внаго и҆ вели́каго  ѳеодо́сїа. 
Хвали́мь бꙋ́ди ѳеокті́стъ всеизрѧ́дный па́стырь и҆  высо́кїй ѳала́ссїй, вели́кїй ѳео́дѡръ нарече́нный  сїкеѡ́тъ, зна́меньми и҆ чꙋдесы̀ ꙗ҆вле́йсѧ на землѝ  высо́кїй. 
[І] Ѕвѣ́зды сїѧ́ютъ дрꙋгі̑ѧ, па́ки пресвѣ́тлый  ко́ловъ і҆ѡа́ннъ, съ тремѝ свѣтоно́сными въ  лѣ́ствицѣ, съ вѧ́щшими же и҆ны́ми, сла́внѡ просїѧ́ющїй. 
Почти́мъ пѣ́ньми и҆ пѣ́сньми дꙋхо́вными,  соше́дшесѧ любопра́зднственнїи, мч҃нкъ всечⷭ҇тнꙋ́ю и҆  лѣ́тнюю па́мѧть: при́снѡ бо мо́лѧтсѧ хрⷭ҇тꙋ̀ ѡ҆ ро́дѣ  на́шемъ. 
Сла́ва, трⷪ҇ченъ: Трⷪ҇це є҆диносꙋ́щнаѧ, и҆  пребж҃е́ственнаѧ є҆ди́нице, раздѣле́нїемъ соедине́нїе,  и҆ впроти́въ ли́цы є҆стество̀ и҆мꙋ́щаѧ, во є҆ди́но  на́съ совокꙋпѝ хотѣ́нїе твои́хъ за́повѣдей. 
Бг҃оро́диченъ: Ски́нїю тѧ̀ бг҃одѣ́ланнꙋю  преднаписа̀ мѡѷсе́й, серафі́мами спокрове́ннꙋю, ст҃ы́хъ  ст҃а́ѧ, проѡбразꙋ́ѧ твоѐ дв҃о ржⷭ҇тво̀ чи́стое, хрⷭ҇тꙋ̀  пло́тїю написа́тисѧ. 
І҆рмо́съ: Нѣ́сть ст҃ъ ꙗ҆́кѡ гдⷭ҇ь, и҆ нѣ́сть  пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀  тва́рь: нѣ́сть пра́веденъ па́че тебѐ гдⷭ҇и. 
Сѣда́ленъ, гла́съ д҃. Подо́бенъ: Ско́ро  предварѝ: 
Лꙋчы̀ ꙗ҆́коже со́лнце пра́вды ва́съ хрⷭ҇то́съ  посла̀, просвѣща́ющыѧ зе́млю, оу҆чи́телїе ст҃і́и:  тѣ́мже ѕло́бою (л. ѯ҃г ѡ҆б.) помраче́нꙋю дꙋ́шꙋ мою̀,  бж҃е́ственными ва́шими моли́твами, ѡ҆сїѧ́йте  бж҃е́ственнымъ свѣ́томъ бг҃оразꙋ́мїѧ бг҃обл҃же́ннїи. 
И҆́ный сѣда́ленъ, гла́съ и҃. 
Подо́бенъ: Премꙋ́дрости: 
А҆нтѡ́нїа кро́ткое и҆ чи́стое, є҆ѵѳѵ́мїа вели́кое  и҆ чꙋ́дное, па́ѵла и҆ а҆рсе́нїа просто́е и҆ безмо́лвное,  ѳеокті́ста сла́вꙋ, и҆ про́чихъ прпⷣбныхъ всѣ́хъ чи́ны,  вѣ́рнїи просла́вимъ и҆ совосхва́лимъ пѣ́сньми, съ  ни́миже є҆ѵпраѯі́ю дѣ́вꙋ, со всѣ́ми воспои́мъ  жена́ми бг҃омꙋ́дрыми, и҆ согла́снѡ возопїи́мъ: моли́те  хрⷭ҇та̀ бг҃а, согрѣше́нїй ѡ҆ставле́нїе дарова́ти  пра́зднꙋющымъ любо́вїю ст҃ꙋ́ю па́мѧть ва́шꙋ. 
Сла́ва, подо́бенъ: 
Оу҆́зы разрѣ́шше страсте́й, прилѣпи́стесѧ  любвѝ бл҃ги́хъ, и҆ въ сла́вꙋ премі́рнꙋю во хрⷭ҇тѣ̀  ѡ҆блеко́стесѧ, ѿ свои́хъ трꙋдѡ́въ ѡ҆брѣ́тше  оу҆покое́нїе, воздержа́нїѧ трꙋда́ми полꙋчи́вше вы́шнѧгѡ  живота̀. тѣ́мже досто́йнѡ ра́дꙋетесѧ кꙋ́пнѡ съ го́рними  си́лами, бг҃оно́снїи ѻ҆тцы̀ на́ши, прегрѣше́нїй  ѡ҆ставле́нїе и҆спроси́те пра́зднꙋющымъ любо́вїю ст҃ꙋ́ю  па́мѧть ва́шꙋ. 
И҆ ны́нѣ, бг҃оро́диченъ. Подо́бенъ: 
Въ тимѣ́нїи оу҆глѣбо́хъ грѣхѡ́въ, и҆ нѣ́сть  постоѧ́нїѧ во мнѣ̀, лю́тѣ потопи́ мѧ бꙋ́рѧ  прегрѣше́нїй мои́хъ: но ꙗ҆́кѡ ро́ждшаѧ сло́во,  є҆ди́наго человѣколю́бца, на мѧ̀ раба̀ твоего̀ при́зри,  молю́сѧ, и҆зба́ви грѣха̀ и҆ страсте́й дꙋшетлѣ́нныхъ, и҆  всѧ́кагѡ ѡ҆ѕлобле́нїѧ ме́стника, влⷣчце, да пою̀  ра́дꙋѧсѧ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти мѝ, тѧ́ бо и҆мѣ́ю наде́ждꙋ ра́бъ тво́й. (л.  ѯ҃д) 
Пѣ́снь д҃:  
І҆рмо́съ: И҆з̾ горы̀ прїѡсѣне́нныѧ сло́ве: 
Свѣти́льникъ мїроѧвле́нный бж҃е́ственный  і҆ларїѡ́нъ, гора̀ разꙋ́мнаѧ вели́кїй і҆ꙋсті́нъ: съ  ни́миже і҆ера́ѯъ да почти́тсѧ и҆ і҆вистїѡ́нъ,  и҆зрѧдносла́внїи, со і҆ѡ́сифомъ. 
[К] И҆ і҆еремі́й ѡ҆блиста̀ житїе́мъ: ꙗ҆ви́сѧ же  и҆ крѣ́пость ве́лїѧ і҆схѷрїѡ́нъ. съ ни́миже свѣ́титъ  карїѡ́нъ, ко́прїй, ка́стѡръ, кассїа́нъ, вкꙋ́пѣ  предо́брїи. 
[Л] Дивлю́сѧ каллі́стовымъ бл҃гослове́сїємъ,  хвалю̀ лаѵре́нтїева добродѣѧ̑нїѧ, бл҃готворе́нїе же  ло́ггїново восхвалѧ́ю, почита́ю лѡ́товы добродѣ́тєли. 
[М] Лео́нтїа пою̀ глꙋбинꙋ̀ бг҃осло́вїѧ, маѯі́ма  же воспѣва́ю пꙋчи́нꙋ оу҆че́нїй, маркїа́на же  оу҆добре́нїе, и҆ ма́рка бл҃гопокори́ваго и҆  бг҃опослꙋ́шнаго. 
Че́сть добродѣ́телей мака́рїй вели́кїй, гра́дскїй  же, бл҃гоче́стїѧ и҆мѣ́нїе. проповѣ́даетсѧ съ си́ми  ма́ркъ ѕѣ́льный, съ далматѡ́емъ же є҆ѳїо́ѱъ мѡѷсе́й. 
Мартїнїа́новы и҆ ма́лховы велича́ю ѡ҆ чистотѣ̀  течє́нїѧ же и҆ по́двиги, добродѣѧ̑нїѧ же марке́лла  пастыренача́льника, почита́ю и҆ мі́лла  мертвецевоскреси́телѧ. 
Мч҃нцы хрⷭ҇тѡ́вы, непреста̑нныѧ мл҃твы содѣ́телю  принеси́те и҆ созда́телю, ѡ҆ ми́рѣ мі́ра, и҆ ѡ҆ чтꙋ́щихъ  па́мѧть ва́шꙋ въ пѣ́снехъ. 
Сла́ва, трⷪ҇ченъ: Стра́нно, ꙗ҆́кѡ є҆ди́но, и҆  трѝ, бж҃ество̀ всѐ, въ трїе́хъ ли́цахъ нераздѣ́льно:  ѻ҆ц҃ъ бо, сн҃ъ, и҆ дх҃ъ ст҃ы́й є҆́сть, покланѧ́емаѧ въ  є҆стествѣ̀ є҆ди́номъ. 
Бг҃оро́диченъ: Ра́дꙋйсѧ простра́нное бж҃їе  вмѣсти́лище, ра́дꙋйсѧ, ковче́же но́вагѡ завѣ́та.  ра́дꙋйсѧ ста́мно, и҆з̾ неѧ́же ма́нна даде́сѧ всѣ̑мъ  человѣ́кѡмъ пренбⷭ҇наѧ. (л. ѯ҃д ѡ҆б.) 
Катава́сїа: И҆з̾ горы̀ прїѡсѣне́нныѧ сло́ве,  прⷪ҇ро́къ, є҆ди́ныѧ бцⷣы, хотѧ́ща воплоти́тисѧ,  бг҃ови́днѡ оу҆смотрѝ, и҆ со стра́хомъ славосло́вѧше  си́лꙋ твою̀. 
Пѣ́снь є҃: 
І҆рмо́съ: Страсте́й мѧ̀ мглы̀: 
Є҆де́мскагѡ раѧ̀, прїиди́те ви́димъ цвѣ́ты  присноживѡ́тныѧ, бг҃опрозѧблє́наѧ ѻ҆тцє́въ тща̑нїѧ,  и҆́хже є҆́сть є҆ди́нъ дѣ́латель гдⷭ҇ь. 
[Н] Ні́ла стрꙋѧ́ми слове́сными напаѧ́етсѧ всѧ́ка  дꙋша̀ мы́сленнаѧ, наѵкра́тїа, ні́кѡна житїѧ́ми сїѧ́етъ,  съ наѳана́иломъ же и҆ нисѳе́ронъ кра́ситъ сїю̀. 
[Ѯ] [Ѻ] Ѯенофѡ́нтъ съ сыно́ма,  добродѣ́тельми блиста́ѧсѧ, просвѣща́етъ на́съ, вели́кїй  же порси́сїй, па́че же ѻ҆нꙋ́фрїй: пі́мена же кто̀  достойносло́витъ ѿ земны́хъ; 
[П] Па́мвѡ и҆ дѣѧ́нїемъ и҆ сло́вомъ да  оу҆бл҃жи́тсѧ досто́йнѡ, ꙗ҆́кѡ высо́кїй: возбранѧ́ѧй же  де́мѡны пꙋ́плїй всесла́вный, да сла́витсѧ ра́внѡ  свѣ́тлый пїннꙋ́фрїй. 
Достодо́лжнѡ да почти́тсѧ пресла́вный вои́стиннꙋ  пафнꙋ́тїй: пі́ѡръ, патермꙋ́ѳїй, па́ѵлъ препро́стый,  пїтѷрꙋ́нъ вели́кїй и҆ ѻ҆тцє́въ и҆зѧ́щный. 
Свѣ́тлѡ да похва́литсѧ свѣти́ло свѣти̑лъ  пахѡ́мїй: пала́мѡнъ сострада́лецъ, бж҃е́ственный  петрѡ́нїй, пасарїѡ́нъ съ ни́ми, бж҃е́ственными да  воспое́тсѧ пѣ́сньми. 
Сла́ва, трⷪ҇ченъ: Ѵ҆поста́сьми трѝ, а҆́ще и҆  є҆стество́мъ є҆ди́но бж҃ество̀ є҆́сть, въ нѧ́же  крести́хомсѧ, и҆ и҆́мже вѣ́рꙋемъ, ѻ҆ц҃ъ, сло́во, и҆  дх҃ъ соесте́ственный. 
Бг҃оро́диченъ: Сло́вомъ сло́во па́че сло́ва  ро́ждшаѧ пречⷭ҇таѧ, того̀ молѧ́щи не преста́й мо́лимсѧ,  ѿ бѣ́дъ при́снѡ и҆зба́витисѧ ста́дꙋ твоемꙋ̀. (л.  ѯ҃є) 
Катава́сїа: Страсте́й мѧ̀ мглы̀, ꙗ҆́кѡ ѿ  глꙋбо́кїѧ но́щи и҆збавлѧ́ѧй, оу҆́треневати сподо́би  дꙋ́хъ мо́й, молю́сѧ, во свѣ́тѣ днѐ повелѣ́нїй твои́хъ  хрⷭ҇тѐ. 
Пѣ́снь ѕ҃. 
І҆рмо́съ: Содержи́ма мѧ̀ прїимѝ: 
Ди́внїи всечестні́и ѻ҆тцы̀ на́ши, и҆́хже  бж҃е́ствєннаѧ страда̑нїѧ, и҆́хже борє́нїѧ, и҆́хже  и҆сцѣлє́нїѧ: кто́ бо па́че си́хъ показа̀ чꙋде́съ  крѣ́пость; 
[Р] [С] Равꙋ́ла ди́вный, и҆ рꙋ́фъ вкꙋ́пѣ, и҆  сїсѡ́й кꙋ́пнѡ равноа́гг҃льный да восхва́литсѧ, съ ни́миже  бж҃е́ственный є҆рі́дъ, и҆ сїлꙋа́нъ. 
Не́бо четверосвѣти́льное ꙗ҆ви́сѧ на землѝ,  два́жды дво́е сїѐ сѷмеѡ́нское є҆диноиме́нїе, и҆̀же на  столпѣ́хъ трїѐ сꙋ́ть, и҆ є҆ди́нъ ю҆ро́дивый. 
Посредѣ̀ ѕвѣ́здъ ꙗ҆́кѡ со́лнце, и҆̀мже бѣ̀  нача́льникъ ѡ҆сщ҃е́нный са́вва ѡ҆блиста̀, съ ни́мже  ѡ҆зарѧ́етъ и҆ серапїѡ́нъ дѣѧ́ньми съ сїлва́номъ. 
[Т] [Ѵ] [Ф] [Х] [Ѱ] [Ѡ] Сарма́тъ и҆ тїмоѳе́й,  тїфо́й кꙋ́пнѡ со ѵ҆пере́хїемъ, и҆ фармꙋ́фїй, фѡ́ка,  харїтѡ́нъ, херимѡ́нъ, ѱо́й да пое́тсѧ, и҆ ѡ҆́ръ  премꙋ́дрый. 
Ст҃о́е и҆ сла́вное ѻ҆тє́цъ мно́жество,  помѧнꙋ́тое и҆ без̾именитое, и҆зба́ви ѿ бѣ́дъ,  любо́вїю па̑мѧти соверша́ющихъ ва́шѧ. 
Сла́ва, трⷪ҇ченъ: Тѧ̀ трⷪ҇це пребезнача́льнаѧ, и҆  бж҃е́ственнаѧ є҆ди́нице, свѣ́та и҆ свѣ́ты пою̀,  живота̀ и҆ животы̀: оу҆ма̀, сло́ва, дх҃а же ст҃а́го, и҆  ст҃а́ѧ, є҆ди́наго бг҃а. 
Бг҃оро́диченъ: И҆з̾ ко́рене прозѧбѐ твоегѡ̀  цвѣ́тъ жи́зни, і҆ессе́е пра́дѣде взыгра́й, сп҃са́ѧй  мі́ръ, ѿ чⷭ҇тыѧ ѻ҆трокови́цы хрⷭ҇то́съ бг҃ъ. (л.  ѯ҃є ѡ҆б.) 
І҆рмо́съ: Содержи́ма мѧ̀ прїимѝ чл҃вѣколю́бче,  грѣхѝ мно́гими, и҆ припа́дающа щедро́тамъ твои̑мъ,  ꙗ҆́кѡ прⷪ҇ро́ка гдⷭ҇и, и҆ сп҃си́ мѧ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ бл҃гоче́стїѧ проповѣ́дники, и҆ нече́стїѧ  ѡ҆бꙋзда́тели бг҃оно́сныхъ собо́ръ оу҆ѧсни́лъ є҆сѝ,  подсо́лнечнꙋю ѡ҆сїѧва́ющыѧ: въ ми́рѣ соверше́нномъ  тѣ́хъ мл҃твами, тебѐ сла́вѧщыѧ и҆ велича́ющыѧ сохранѝ,  пою́щыѧ тѝ гдⷭ҇и: а҆ллилꙋ́їа. 
І҆́косъ: На кра̑снаѧ житїѧ̀ воззрѣ́хъ  помышле́ньми зрѧ̀ быва́ємаѧ, и҆ и҆змѣ́ривъ тѣ́хъ  болѣ̑зни, жи́знь человѣ́кѡвъ ѡ҆ка́ѧхъ: ва́съ же  є҆ди́нѣхъ оу҆блажи́хъ до́брꙋю ча́сть и҆збра́вшихъ,  є҆́же жела́ти хрⷭ҇та̀, и҆ быва́ти съ ни́мъ, и҆ пѣ́ти  при́снѡ съ прⷪ҇ро́комъ дв҃домъ: а҆ллилꙋ́їа. 
Сѷнаѯа́рь. 
Стїхѝ: Дꙋша́мъ првⷣнымъ, и҆́хже при́снѡ па́мѧть  пребыва́етъ, 
Же́ртвы покаѧ́нїѧ приношꙋ̀ словеса̀. 
Въ сі́й де́нь па́мѧть соверша́емъ всѣ́хъ въ  поще́нїи просїѧ́вшихъ ст҃ы́хъ, мꙋже́й же и҆ же́нъ:  пома́лꙋ бо предводи́тельными на́съ пра́здники,  бг҃оно́снїи ѻ҆тцы̀ наста́вивше, и҆ гото́вы  пред̾ꙋстро́ивше въ по́прище, и҆ пи́щи и҆ сы́тости  ѿве́дше, и҆ бꙋ́дꙋщагѡ сꙋда̀ стра́хомъ на́съ наказа́вше:  сыроѧ́стною же седми́цею ꙗ҆́кѡ до́лжно пред̾ѡчи́стивше,  прїѧ́тнѡ и҆ два̀ пощє́нїѧ положи́ша посредѣ̀, да по  ма́лꙋ на́съ къ немꙋ̀ возбꙋ́дѧтъ. Сѐ и҆ преподо́бнѡ всѧ̑  пожи́вшыѧ, и҆ и҆́накѡ, болѣ́зньми мно́гими и҆ трꙋды̀,  мꙋ́жы же вкꙋ́пѣ и҆ жєны̀, посредѣ̀ предпоста́виша:  ꙗ҆́кѡ да па́мѧтїю тѣ́хъ и҆ боре́нїи, си́льнѣйшѧ на́съ  сотворѧ́тъ къ по́прищꙋ, и҆мꙋ́щихъ ѻ҆́нѣхъ житїѐ,  ѡ҆́бразъ нѣ́кїй и҆ пꙋ́ть. И҆ є҆́же ѿ ѻ҆́нѣхъ  посо́бїе и҆ по́мощь прїе́млюще, къ дꙋхѡ́внымъ подвигѡ́мъ  влече́мсѧ, помышлѧ́юще, ꙗ҆́кѡ и҆ ті́и тогѡ́жде на́мъ  є҆стества̀ ѡ҆бщи́шасѧ. Ꙗ҆́коже бо воевѡ́ды во́инствѡмъ  (л. ѯ҃ѕ) ѡ҆полчє́ннымъ, и҆ оу҆жѐ по чинѡ́мъ  стоѧ́щымъ, словесы̀ и҆ ѡ҆бразы̀ и҆ дре́внихъ мꙋже́й  помина́нїи, и҆зрѧ́днѡ воева́вшихъ и҆ хра́бровавшихъ своѧ̑  вѡ́и ѡ҆бощрѧ́ютъ, и҆ ѿсю́дꙋ ѻ҆нѝ оу҆крѣплѧ́еми,  побѣ́ды наде́ждею вседꙋ́шнѡ ѡ҆полча́ютсѧ. Та́кѡ и҆  ны́нѣ бг҃оно́снїи ѻ҆тцы̀ мꙋ́дрѣ содѣва́ютъ: мꙋ́жескїй  бо по́лъ и҆ же́нскїй, преподо́бнѣ пожи́вшими, къ  дꙋхѡ́внымъ подвигѡ́мъ оу҆крѣ́пльше, си́це къ по́стномꙋ  предво́дѧтъ по́прищꙋ, ꙗ҆́кѡ да къ первоѡбра́зномꙋ,  неѕло́бивомꙋ ѻ҆́нѣхъ мы̀ взира́юще житїю̀, многови̑дныѧ  и҆ разли̑чныѧ дѣ́лаемъ добродѣ́тєли, ꙗ҆́коже комꙋ́ждо  си́ла є҆́сть. Предводи́тельнѣ оу҆́бѡ любо́вь, и҆  є҆́же со оу҆мо́мъ быва́емое ѡ҆ша́ѧнїе безче́стныхъ  дѣ́лъ и҆ дѣѧ́нїй. И҆ по́стъ се́й, не снѣде́нїе оу҆́бѡ  то́чїю, но и҆ ѧ҆зы́ка, и҆ ꙗ҆́рости, и҆ ѻ҆́чїю, и҆  про́стѡ рещѝ, всѧ́кагѡ ѕла̀ пра́здность и҆ ѿчꙋжде́нїе.  Тоѧ̀ ра́ди вины̀ ст҃і́и ѻ҆тцы̀ настоѧ́щꙋю ст҃ы́хъ  всѣ́хъ па́мѧть здѣ̀ оу҆чини́ша, ꙗ҆̀же посто́мъ, и҆  и҆ны́ми бл҃ги́ми дѣ́лы бг҃ꙋ оу҆го́ждшыѧ приве́дше,  поꙋща́юще на́съ ѡ҆́бразомъ си́хъ къ добродѣ́телей  по́прищꙋ, и҆ до́блественнѣ на стра̑сти и҆ на де́мѡны  воѡрꙋжи́тисѧ, и҆ нѣ́кїй ѡ҆́бразъ подлага́юще: ꙗ҆́кѡ  а҆́ще и҆ мы̀ ра́вное и҆̀мъ тща́нїе предложи́мъ, ничто́же  претыка́нїе бꙋ́детъ содѣ́ѧти, є҆ли̑ка и҆ ѻ҆нѝ  содѣ́ѧша, и҆ тѣ́хже сподо́битисѧ че́стей: тогѡ́жде бо  на́мъ и҆ сі́и ѡ҆бщи́шасѧ є҆стества̀. Ѡ҆ сыроѧ́стнѣй же  глаго́лютъ нѣ́цыи: царю̀ и҆раклі́ю сїю̀ вчини́ти,  мѧсоѧ́стнꙋ сꙋ́щꙋ пре́жде: на хоздро́а бо и҆ пе́рсы ше́сть  лѣ́тъ воева́въ, ѡ҆бѣща́сѧ бг҃ꙋ, а҆́ще на ѻ҆́нѣхъ  оу҆крѣпи́тсѧ, сїю̀ предложи́ти, и҆ посредѣ̀ поста̀ и҆  пи́щи оу҆ста́вити, є҆́же и҆ сотворѝ. А҆́зъ же мню̀,  не́гли и҆ семꙋ̀ ключи́вшꙋсѧ, ст҃ы́ми ѻ҆тцы̀ оу҆мы́шленꙋ  бы́ти и҆ сїю̀ пред̾ѡчище́нїѧ ра́ди нѣ́коегѡ, ꙗ҆́кѡ да  ѿ мѧ́съ и҆ многоѧде́нїѧ, а҆́бїе въ кра́йнее  неснѣде́нїе ведо́ми не тꙋ́жимъ, и҆ и҆́накѡ, тѣле́снымъ  ѻ҆бы́чаемъ вреди́мсѧ: но ти́хѡ и҆ пома́лꙋ мастѧ́щихъ, и҆  сладѧ́щихъ ѿстоѧ́ще, ꙗ҆́коже ко́ни некрѣпкоꙋ́зднїи  ѿѧ́тою снѣ́дїю, и҆ броздꙋ̀ поста̀ воспрїи́мемъ. Ꙗ҆́кѡ  бо ѡ҆ дꙋшѝ (л. ѯ҃ѕ ѡ҆б.) при́тчами сотвори́ша,  та́кожде и҆ ѡ҆ тѣлесѝ оу҆хи́триша, ꙗ҆̀же къ постꙋ̀  претыка̑нїѧ пома́лꙋ ѿсѣка́юще. Преподо́бныхъ твои́хъ  всѣ́хъ мл҃твами, хрⷭ҇тѐ бж҃е на́шъ, поми́лꙋй на́съ,  а҆ми́нь. 
Пѣ́снь з҃. 
І҆рмо́съ: Ѻ҆́троки ѡ҆роси́вый: 
Прїиди́те принесе́мъ пѣ́сни по до́лгꙋ, жена́мъ  преподо́бнѡ пожи́вшымъ и҆ равноа́гг҃льнѡ, и҆́хже  моли́твами воззове́мъ: бж҃е, сп҃сѝ всѧ̑ ны̀. 
Хрⷭ҇тоно́сица врѷе́на, съ бж҃е́ственною  феѵрѡ́нїею да почти́тсѧ, и҆ ѳѡмаі́дою и҆ і҆ері́ею, и҆  платѡні́да же да пое́тсѧ, съ ни́миже и҆ мела́нїа вѣ́рнѡ. 
А҆гг҃ломꙋ́дрєннымъ хвала̀ є҆ѵпраѯі́амъ, со  двѣма̀ ѳеодѡ́рами и҆ а҆настасі́ами всебога́тыми, пѣ́нїе  и҆ сла́ва непреста́ннаѧ, чꙋ́днѡ послꙋжи́вшымъ бг҃ꙋ. 
Є҆гѵ́птѧнынѧ марі́а свѣ́тъ въ мі́рѣ, и҆ марі́нъ  наре́кшаѧсѧ, ѕвѣзда̀ ꙗ҆ви́сѧ вселе́ннѣй, є҆ѵфросѵ́на  со́лнце добродѣ́тельми ѡ҆блистава́ющаѧ. 
Ѻ҆гнеѧвле́ннаѧ ѳеодꙋ́ла въ житїѝ, и҆ ѡ҆зарѧ́етъ  въ поще́нїи ѳеодо́тїа и҆ і҆ꙋлі́тта, и҆ спросїѧ́етъ  дѣѧ́ньми і҆сїдѡ́ра пребога́таѧ. 
Нб҃омꙋ́дреннаѧ марі́на ны́нѣ да почти́тсѧ, съ  вели́кою матрѡ́ною, сѷгклиті́ка же и҆ са́рра, со  і҆ꙋсті́ною, пѣ́сньми ꙗ҆́кѡ мꙋ́дрїи да восхва́лѧтсѧ. 
Пелагі́а, а҆́гг҃лъ гдⷭ҇нь, таі́сїа, свѣти́льникъ  покаѧ́нїѧ, да воспое́тсѧ, и҆ а҆́ще ка́ѧ дрꙋга́ѧ просїѧ̀  ѿ же́нъ въ поще́нїи. 
Сла́ва, трⷪ҇ченъ: Съ сн҃омъ ѻ҆ц҃ꙋ̀ покланѧ́емсѧ,  и҆ дх҃ꙋ ст҃о́мꙋ, є҆диномꙋ́дреннѡ славосло́вѧще, вѣ́рнѡ  вопїе́мъ: сла́ва тебѣ̀ трⷪ҇це є҆ди́нице, бж҃е на́шъ. 
Бг҃оро́диченъ: Бцⷣе дв҃о, ро́ждшаѧ мі́ра сп҃са и҆  влⷣкꙋ бл҃гослове́ннаѧ, того̀ молѝ всегда̀ оу҆ще́дрити  дꙋ́шы на́шѧ. (л. ѯ҃з) 
Катава́сїа: Ѻ҆́троки ѡ҆роси́вый въ пещѝ, и҆ дв҃ꙋ  сохрани́вый, ро́ждшꙋю тѧ̀ по ржⷭ҇твѣ̀, бл҃гослове́нъ  є҆сѝ бж҃е ѻ҆тє́цъ на́шихъ. 
Пѣ́снь и҃. 
І҆рмо́съ: На горѣ̀ ст҃ѣ́й: 
Па́стыри и҆ мꙋ̑дрыѧ оу҆чи́тели, ст҃и́тели  хрⷭ҇то́вы цр҃кве, съ прпⷣбными всѝ воспои́мъ, гдⷭ҇а  пою́ще, и҆ превозносѧ́ще во всѧ̑ вѣ́ки. 
По до́лгꙋ васі́лїй вели́кїй, и҆ съ ни́мъ  многострада́льный вои́стиннꙋ да пое́тсѧ а҆ѳана́сїй  пѣ́сньми, съ григо́рїемъ въ бг҃осло́вїи нача́льствꙋющимъ  всѣ́ми. 
І҆ѡа́нна златоглагѡ́ливаѧ оу҆ста̀, съ кѷрі́ллами  бг҃омꙋ́дрыми столпа́ми просла́вимъ: та́кѡ же и҆ и҆сѵ́хїа  дрꙋга́го бг҃осло́ва, съ бг҃овѣща́ннымъ и҆ бж҃е́ственнымъ  меле́тїемъ. 
Григо́рїю сла́ва нѵ́сскомꙋ, со двѣма̀  чꙋдотво́рцема ѻ҆тцє́ма: и҆ премꙋ́дрый бж҃е́ственный  є҆пїфа́нїй, со а҆мфїло́хїемъ свѣ́тлымъ свѣти́льникомъ,  да пое́тсѧ во вѣ́ки. 
Митрофа́на сщ҃е́нникѡвъ сла́вꙋ, съ некта́рїемъ,  а҆тті́комъ, генна́дїемъ, съ ни́миже и҆ а҆нато́лїа пои́мъ,  живѡ́тныѧ свѣти́льники, кꙋ́пнѡ со є҆ѵсе́вїемъ и҆  про́кломъ премꙋ́дрыми. 
Нїкола́а сщ҃еннопроповѣ́дника, сѡфро́нїа  вои́стиннꙋ медоѧзы́чнаго со є҆ѵла́вїемъ пою̀, и҆  дїадо́ха, кꙋ́пнѡ со є҆ѵста́ѳїемъ и҆ оу҆вена́лїемъ  ѻ҆тцеверхо́вными. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Ꙗ҆́кѡ є҆ди́ницꙋ сꙋщество́мъ тѧ̀ пою̀,  ꙗ҆́кѡ трⷪ҇цꙋ ли́цы тѧ̀ почита́ю, ѻ҆́ч҃е, сн҃е и҆ дш҃е  прест҃ы́й: безнача́льнꙋю держа́вꙋ твоегѡ̀ црⷭ҇твїѧ  сла́влю во вѣ́ки. 
Бг҃оро́диченъ: Ты̀ гора̀ бж҃їѧ ꙗ҆ви́ласѧ є҆сѝ  бцⷣе, въ ню́же хрⷭ҇то́съ всели́всѧ, бж҃е́ственны хра́мы  содѣ́ла пою́щыѧ: гдⷭ҇а по́йте, и҆ превозноси́те во всѧ̑  вѣ́ки. (л. ѯ҃з ѡ҆б.) 
Хва́лимъ, бл҃гослови́мъ, покланѧ́емсѧ гдⷭ҇ви. 
Катава́сїа: На горѣ̀ ст҃ѣ́й просла́вльшасѧ, и҆  въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте, и҆ превозноси́те во всѧ̑  вѣ́ки. 
И҆ стїхосло́витсѧ, Чⷭ҇тнѣ́йшꙋю. 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ: 
Кто̀ дерзнове́нїе и҆зрече́тъ а҆мвро́сїево;  і҆ероѳе́евꙋ же ка́кѡ премꙋ́дрость и҆зглаго́летъ, и҆  а҆леѯа́ндрѡвъ бг҃омꙋ́дрыхъ ѻ҆тє́цъ ѡ҆ вѣ́рѣ  тве́рдость; 
Феді́мъ бж҃е́ственный, спѷрїдѡ́нъ бг҃оно́сный, со  а҆нтїпа́тромъ, па́мвомъ, палла́дїемъ и҆ но́номъ,  і҆еронѵ́момъ и҆ ге́рманомъ всечестны́мъ, ꙗ҆́кѡ  бг҃освѣти́льницы да воспою́тсѧ. 
Мно́гїй въ бж҃е́ственныхъ дїонѵ́сїй да почти́тсѧ,  ꙗ҆́кѡ нбⷭ҇ныхъ таи́нникъ, многострада́льный кли́мъ,  флавїа́нъ же, и҆ па́ѵлъ вели́кїй, и҆сповѣ́данїѧ  первопроповѣ̑дницы. 
Мїхаи́лъ сїна́дскїй да пое́тсѧ съ тара́сїемъ,  нїки́форъ па́ки съ ѳео́дѡромъ ѕѣлѡ̀, и҆ ѳеофа́нъ  сщ҃енноиме́нный вои́стиннꙋ, защи̑тницы і҆кѡ́нъ  хрⷭ҇то́выхъ. 
Пе́тръ и҆ і҆гна́тїй вои́стиннꙋ бг҃оно́сцы, ꙗ҆́кѡ  хрⷭ҇тѡ́вы а҆пⷭ҇ли, и҆ сщ҃еннострада́льцы сꙋ́ще, да  воспою́тсѧ кꙋ́пнѡ съ полѷка́рпомъ, и҆ кѷпрїа́номъ  хрⷭ҇томꙋ́ченикома. 
Прпⷣбнїи ѻ҆тцы̀, и҆ сщ҃еннонача̑льницы гдⷭ҇ни,  со сщ҃енномч҃нки и҆ жена́ми ст҃ы́ми, и҆менова́ннїи и҆ не  и҆менова́ннїи всѝ, моли́те сп҃сти́сѧ дꙋша́мъ на́шымъ. 
Сла́ва, трⷪ҇ченъ: Є҆ди́не въ трⷪ҇цѣ бж҃е, сла́ва  тебѣ̀ непреста́ннѡ: а҆́ще бо и҆ бг҃ъ кі́йждо, но  є҆ди́нъ є҆стество́мъ є҆сѝ, ѻ҆ц҃ъ, сн҃ъ и҆ дх҃ъ,  трисвѣ́тлыми сво́йствы. (л. ѯ҃и) 
Бг҃оро́диченъ: Кꙋпинꙋ̀ горѧ́щꙋю ѻ҆гне́мъ и҆  неѡпали́мꙋю, предзрѧ́ше дре́вле мѡѷсе́й на сїна́йстѣй  горѣ̀, бг҃опрїѧ́тное твоѐ чре́во, дв҃о, под̾е́млющее  нетлѣ́нный ѻ҆́гнь. 
Катава́сїѧ: Проѧвле́нное на горѣ̀  законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀  приснодв҃ы, въ на́ше вѣ́рныхъ сп҃се́нїе, пѣ́сньми  немо́лчными велича́емъ. 
Є҆ѯапостїла́рїй. Подо́бенъ: Жєны̀  оу҆слы́шите: 
Мі́ра ѿве́ргшїисѧ, и҆ крⷭ҇тъ взе́мшїи,  мно́жество прпⷣбныхъ ѻ҆тє́цъ, съ ли́ки мꙋ́чєникъ,  і҆ера̑рхъ собра́нїе, и҆ же́нъ сочине́нїе, на́съ  возвесели́те, є҆́же воспѣ́ти досто́йнѡ ва́шꙋ  всесвѣ́тлꙋю па́мѧть. 
Сла́ва, и҆ ны́нѣ: Подо́бенъ: Со оу҆ченикѝ  взы́демъ: 
Въ по́стничествѣ просїѧ́вшыѧ бг҃онѡ́сныѧ ѻ҆тцы̀,  и҆ сщ҃еннонача́льники, кꙋ́пнѡ же ѿ же́нъ прпⷣбныѧ, и҆  сщ҃енномꙋ́ченникѡвъ ли́ки, въ пѣ́снехъ свѣ́тлѡ  восхва́лимъ: ꙗ҆́кѡ да ѡ҆ст҃и́мсѧ, и҆ моле́ньми си́хъ, и҆  мл҃твами бцⷣы, оу҆до́бнѡ соверши́мъ тече́нїе поста̀. 
На хвали́техъ поста́вимъ стїхѝ д҃, и҆ пое́мъ  стїхи̑ры, гла́съ и҃. 
Подо́бенъ: Во є҆де́мѣ ра́й: 
Ѻ҆тцє́въ всѝ мно́жество прпⷣбнѡ  по́стничествовавшее, въ пѣ́снехъ возвели́чимъ вѣ́рнїи,  і҆ера́рхѡвъ же хрⷭ҇то́выхъ восхва́лимъ пѣ́сньми,  бг҃омꙋ́дреннѡ є҆динодꙋ́шнѡ бра́тїе: въ воздержа́нїи бо  пожи́ша и҆ въ постѣ̀ чи́стомъ, и҆ хрⷭ҇то́во на́мъ  є҆ѵⷢ҇лїе и҆з̾ѧсни́ша. съ ни́миже воспои́мъ жєны̀  бг҃онѡ́сныѧ и҆ свѣ́тлыѧ, жи́тельствꙋ и҆́хъ бг҃олѣ́пнѡ  ревнꙋ́юще въ дꙋшѝ: да ѡ҆брѧ́щемъ та́мѡ согрѣше́нїй  проще́нїе. 
Въ по́стничествѣ просїѧ́вшыѧ свѣ́тлѡ,  преподо́бнѡ же пожи́вшыѧ, похва́лимъ пресла́внѡ бра́тїе,  ꙗ҆́кѡ жи́тельствовавшыѧ до́брѣ и҆ къ жи́зни вѣ́чной  бл҃гоче́стнѡ (л. ѯ҃и ѡ҆б.) пресели́вшыѧсѧ въ ра́дости:  ко оу҆покое́нїю же неги́блемомꙋ, и҆ бл҃же́нномꙋ, та́мѡ  добродѣ́телїю и҆ че́стностїю пра́вѡ поте́кшыѧ, сѐ  досто́йнѡ почти́мъ, ꙗ҆́кѡ да полꙋчи́мъ млⷭ҇ть ѿ бг҃а  и҆́хъ моле́нїемъ, и҆ вѣ́чныѧ сла́вы и҆ ра́дости: и҆  и҆зба́вимсѧ та́мѡ неꙋмоли́мыхъ мꙋче́нїй. 
І҆ера́рхѡвъ всѣ́хъ ли́къ, првⷣныхъ собра́нїе,  по́стникѡвъ же и҆ прпⷣбныхъ же́нъ, пожи́вшихъ  бл҃гоче́стнѡ, оу҆моле́ни бл҃года́тїю, моли́те є҆ди́наго  бл҃га́го, и҆ всеще́драго гдⷭ҇а, оу҆ще́дрити и҆ на́съ: да  и҆ та́мошнѧгѡ ѡ҆сꙋжде́нїѧ и҆зба́вимсѧ вы́нꙋ мл҃твами  ва́шими мꙋ́дрїи, и҆ бꙋ́дꙋщагѡ воспрїѧ́тїѧ наслади́мсѧ,  непреста́ннѡ во вѣ́ки вѣкѡ́въ веселѧ́щесѧ и҆ мы̀,  похва́льнꙋю пѣ́снь непреста́ннѡ жизнода́вцꙋ взыва́юще. 
Бг҃олѣ́пное торжество̀ вѣ́рнїи, воспле́щимъ  дне́сь въ па́мѧти ст҃ы́хъ ѻ҆би́льнѡ, і҆ера́рхѡвъ, и҆  по́стникѡвъ, и҆ сщ҃енномꙋ́ченикѡвъ, и҆ прпⷣбныхъ же́нъ,  и҆ бл҃гочести́выхъ: тлѣ̑ннаѧ бо и҆ привре́мєннаѧ  и҆́стиннѡ презрѣ́ша и҆ а҆́ки паꙋчи́нꙋ, и҆ а҆́ки  оу҆ме́ты сїѧ̑ вмѣни́ша, да прїѡбрѧ́щꙋтъ хрⷭ҇та̀, и҆  црⷭ҇твїе є҆гѡ̀, и҆ бж҃е́ствєннаѧ ѻ҆́наѧ, ꙗ҆̀же ѻ҆́ко  не ви́дѣ, нижѐ оу҆́хо когда̀ слы́ша. и҆́хже мл҃твами  бж҃е, и҆зба́ви тлѣ́нїѧ дꙋ́шы на́шѧ. 
Сла́ва, самогла́сенъ, гла́съ ѕ҃: 
Прпⷣбнїи ѻ҆тцы̀, во всю̀ зе́млю и҆зы́де  вѣща́нїе и҆справле́нїй ва́шихъ. тѣ́мже на нб҃сѣ́хъ  ѡ҆брѣто́сте мздꙋ̀ трꙋдѡ́въ ва́шихъ: де́монѡвъ  разрꙋши́вше пѡ́лчища, а҆́гг҃лѡвъ постиго́сте чи́ны:  и҆́хже житїю̀ непоро́чнѡ поревнова́вше, дерзнове́нїе  и҆мꙋ́ще ко гдⷭ҇ꙋ, ми́ръ и҆спроси́те дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: Славосло́вїе вели́кое. И҆ ѿпꙋ́стъ. На  лїтꙋргі́и и҆з̾ѡбрази́тєльнаѧ. И҆ ѿ канѡ́на пѣ́снь  г҃, и҆ ѕ҃. Прокі́менъ а҆пⷭ҇ла, гла́съ д҃: Восхва́лѧтсѧ  преподо́бнїи  (л. ѯ҃ѳ) во сла́вѣ, и҆ возра́дꙋютсѧ на  ло́жахъ свои́хъ. Сті́хъ: Возношє́нїѧ бж҃їѧ въ  горта́ни и҆́хъ: А҆пⷭ҇лъ днѐ, къ ри́млѧнѡмъ, зача́ло  рє҃і. Дрꙋгі́й прпⷣбныхъ, къ гала́тѡмъ, зача́ло сг҃і.  А҆ллилꙋ́їа, гла́съ в҃. Сті́хъ: Насажде́ни въ домꙋ̀  гдⷭ҇ни: Сті́хъ: Весели́тесѧ ѡ҆ гдⷭ҇ѣ, и҆ ра́дꙋйтесѧ  првⷣнїи: Є҆ѵⷢ҇лїе ѿ матѳе́а, зача́ло ѕ҃і. И҆  преподо́бныхъ, зача́ло м҃г. Кїнѡни́къ: Ра́дꙋйтесѧ:  А҆ллилꙋ́їа, три́жды. 


(л. ѯ҃ѳ) 
Въ недѣ́лю сыропꙋ́стнꙋю, 
и҆згна́нїе а҆да́мово. Бдѣ́нїе ѻ҆бы́чное. 
Въ сꙋббѡ́тꙋ ве́чера во свѣти́льничное, по  предначина́тельномъ ѱалмѣ̀, стїхосло́вимъ: Бл҃же́нъ  мꙋ́жъ: каѳі́смꙋ всю̀. На Гдⷭ҇и воззва́хъ,  поста́вимъ стїхѡ́въ і҃. И҆ пое́мъ ѻ҆смогла́сника  воскрⷭ҇ны г҃, и҆ а҆нато́лїєвы г҃, и҆ трїѡ́ди д҃, гла́съ  ѕ҃. 
Подо́бенъ: Всю̀ ѿложи́вше: 
Созда́тель мо́й гдⷭ҇ь, пе́рсть ѿ землѝ прїе́мъ  мѧ̀, живоно́снымъ дꙋнове́нїемъ вдꙋши́въ ѡ҆живѝ, и҆  почтѐ на землѝ нача́льствꙋюща ви́димыми всѣ́ми, и҆  а҆́гг҃лѡмъ кꙋпножи́телѧ. сатана́ же льсти́вый, сосꙋ́дъ  ѕмі́ѧ оу҆потреби́въ, снѣ́дїю прельстѝ, и҆ бж҃їѧ сла́вы  разлꙋчѝ, и҆ преиспо́днѣйшей сме́рти предадѐ въ зе́млю:  но ꙗ҆́кѡ влⷣка и҆ бл҃гоꙋтро́бенъ, па́ки воззовѝ. 
Ѻ҆де́жды бг҃отка́нныѧ совлеко́хсѧ ѻ҆каѧ́нный,  твоѐ бж҃е́ственное повелѣ́нїе преслꙋ́шавъ гдⷭ҇и,  совѣ́томъ врага̀, и҆ смоко́внымъ ли́ствїемъ, и҆ ко́жными  ри́зами ны́нѣ ѡ҆блеко́хсѧ: по́томъ бо ѡ҆сꙋжде́нъ бы́хъ  хлѣ́бъ трꙋ́дный снѣ́сти: те́рнїе же и҆ волче́цъ мнѣ̀  принестѝ, землѧ̀ проклѧта̀ бы́сть. но въ послѣ̑днѧѧ  лѣ̑та воплоти́выйсѧ ѿ дв҃ы, воззва́въ мѧ̀ введѝ па́ки  въ ра́й. (л. ѯ҃ѳ ѡ҆б.) 
Раю̀ всечⷭ҇тны́й, краснѣ́йшаѧ добро́то,  бг҃озда́нное селе́нїе, весе́лїе неконча́емое и҆  наслажде́нїе, сла́во првⷣныхъ, прⷪ҇ро́кѡвъ красото̀, и҆  ст҃ы́хъ жили́ще, шꙋ́момъ ли́ствїй твои́хъ содѣ́телѧ  всѣ́хъ молѝ, врата̀ ѿве́рсти мѝ, ꙗ҆̀же  престꙋпле́нїемъ затвори́хъ, и҆ сподо́битисѧ дре́ва  живо́тнагѡ прїѧ́ти, и҆ ра́дости, є҆ѧ́же пре́жде въ  тебѣ̀ наслади́хсѧ. 
А҆да́мъ и҆згна́нъ бы́сть и҆з̾ раѧ̀  преслꙋша́нїемъ, и҆ сла́дости и҆зве́рженъ, же́нскими  глаго́лы прельще́нный, и҆ на́гъ сѣди́тъ, села̀, оу҆вы̀  мнѣ̀, прѧ́мѡ рыда́ѧ. тѣ́мже потщи́мсѧ всѝ вре́мѧ  под̾ѧ́ти поста̀, послꙋ́шающе є҆ѵⷢ҇льскихъ преда́нїй: да  си́ми бл҃гоꙋго́дни бы́вше хрⷭ҇тꙋ̀, раѧ̀ жили́ще па́ки  воспрїи́мемъ. 
Сла́ва, гла́съ ѕ҃: Сѣ́де а҆да́мъ прѧ́мѡ раѧ̀, и҆  свою̀ наготꙋ̀ рыда́ѧ пла́каше: оу҆вы̀ мнѣ̀, пре́лестїю  лꙋка́вою оу҆вѣща́ннꙋ бы́вшꙋ и҆ ѡ҆кра́денꙋ и҆ сла́вы  оу҆дале́нꙋ! оу҆вы̀ мнѣ̀, простото́ю на́гꙋ, ны́нѣ же  недоꙋмѣ́ннꙋ! но ѽ раю̀, ктомꙋ̀ твоеѧ̀ сла́дости не  наслаждꙋ́сѧ: ктомꙋ̀ не оу҆зрю̀ гдⷭ҇а и҆ бг҃а моегѡ̀ и҆  созда́телѧ: въ зе́млю бо пойдꙋ̀, ѿ неѧ́же и҆ взѧ́тъ  бы́хъ. млⷭ҇тиве ще́дрый, вопїю̀ тѝ: поми́лꙋй мѧ̀  па́дшаго. 
И҆ ны́нѣ, бг҃оро́диченъ а҃-й, гла́са. Свѣ́те  ти́хїй: Вхо́дъ. 
Прокі́менъ: Гдⷭ҇ь воцр҃и́сѧ: 
На лїті́и, ꙗ҆́кѡ ѻ҆бы́чно, самогла́сенъ ст҃а́гѡ  ѻ҆би́тели. 
Сла́ва, гла́съ ѕ҃: Со́лнце лꙋчы̀ скры̀, лꙋна̀ со  ѕвѣзда́ми въ кро́вь преложи́сѧ, го́ры оу҆жасо́шасѧ,  хо́лми вострепета́ша, є҆гда̀ ра́й заключи́сѧ. и҆сходѧ̀  а҆да́мъ рꙋка́ма бїѧ̀ въ лицѐ, глаго́лаше: млⷭ҇тиве,  поми́лꙋй мѧ̀ па́дшаго. 
И҆ ны́нѣ, бг҃оро́диченъ. Подо́бенъ: 
Та́инственнѡ воспѣва́емъ тѧ̀ бцⷣе мр҃і́е,  ꙗ҆ви́ласѧ бо є҆сѝ прⷭ҇то́лъ вели́кагѡ цр҃ѧ̀, сѣ́нь  всест҃а́ѧ, нб҃съ ши́ршаѧ, (л. ѻ҃) херꙋві́мскаѧ  колесни́ца, вы́шшаѧ же серафі́мѡвъ, черто́гъ сла́вы:  и҆з̾ тебе́ бо про́йде воплоти́выйсѧ всѣ́хъ бг҃ъ. того̀  молѝ сп҃сти́сѧ дꙋша́мъ на́шымъ. 
На стїхо́внѣ, ѻ҆смогла́сника. 
Сла́ва, гла́съ ѕ҃: И҆згна́нъ бы́сть а҆да́мъ и҆з̾  раѧ̀ снѣ́дїю, тѣ́мже и҆ сѣдѧ̀ прѧ́мѡ сегѡ̀ рыда́ше,  стенѧ̀ оу҆мили́тельнымъ гла́сомъ, и҆ глаго́лаше: оу҆вы̀  мнѣ̀, что̀ пострада́хъ ѻ҆каѧ́нный а҆́зъ: є҆ди́нꙋ  за́повѣдь престꙋпи́хъ влⷣчню, и҆ бл҃ги́хъ всѧ́ческихъ  лиши́хсѧ! раю̀ ст҃ѣ́йшїй, менѐ ра́ди насажде́нный  бы́въ, и҆ є҆́ѵы ра́ди затворе́нный, молѝ тебѐ  сотво́ршаго, и҆ менѐ созда́вшаго, ꙗ҆́кѡ да твои́хъ  цвѣтѡ́въ и҆спо́лнюсѧ! тѣ́мже и҆ къ немꙋ̀ сп҃съ: моемꙋ̀  созда́нїю не хощꙋ̀ поги́бнꙋти, но хощꙋ̀ семꙋ̀ сп҃сти́сѧ,  и҆ въ позна́нїе и҆́стины прїитѝ, ꙗ҆́кѡ грѧдꙋ́щаго ко  мнѣ̀ не и҆згонѧ́ю во́нъ. 
И҆ ны́нѣ, бг҃оро́диченъ. Подо́бенъ: Творе́цъ и҆  и҆зба́витель: Ны́нѣ ѿпꙋща́еши: По Трист҃о́мъ  ѿпꙋсти́тельный, Бцⷣе дв҃о: три́жды. И҆ про́чее  послѣ́дованїе бдѣ́нїѧ: рѧдово́мꙋ же ст҃о́мꙋ пое́мъ на  повече́рїи. 
На оу҆́трени, 
на Бг҃ъ Гдⷭ҇ь, тропа́рь воскрⷭ҇нъ два́жды, и҆  бг҃оро́диченъ: ѻ҆бы́чное стїхосло́вїе. И҆ полѷеле́й,  ꙗ҆́коже оу҆каза́сѧ въ недѣ́лю ѡ҆ блꙋ́дномъ сы́нѣ. И҆  Бл҃гослове́нъ є҆сѝ гдⷭ҇и: Начина́емъ же честѝ  пе́рвꙋю кни́гꙋ шестодне́вца златоꙋ́стагѡ, и҆ степє́нны  гла́са. Всѧ́кое дыха́нїе: и҆ оу҆́треннее є҆ѵⷢ҇лїе.  Воскрⷭ҇нїе хрⷭ҇то́во: и҆ ѱало́мъ н҃. Сла́ва, гла́съ  и҃: Покаѧ́нїѧ ѿве́рзи мѝ двє́ри: И҆ ны́нѣ,  подо́бенъ, На сп҃се́нїѧ стєзѝ: Та́же, гла́съ ѕ҃:  Поми́лꙋй мѧ̀ бж҃е: Та́же, Мно́жєства содѣ́ѧнныхъ  мно́ю лю́тыхъ: Ли́стъ г҃. (л. ѻ҃ ѡ҆б.) 
Канѡ́ны ѻ҆смогла́сника: воскрⷭ҇нъ, крⷭ҇товоскрⷭ҇нъ,  и҆ бцⷣы, на и҃, и҆ трїѡ́ди на ѕ҃. Творе́нїе хрїстофо́ра  прѡтосѷгкрі́та. Гла́съ ѕ҃. 
Пѣ́снь а҃:  
І҆рмо́съ: Ꙗ҆́кѡ по сꙋ́хꙋ: 
Грѧдѝ дꙋшѐ моѧ̀ стра́стнаѧ, пла́чи твоѧ̑  дѣѧ̑нїѧ дне́сь, помина́ющи пе́рвое ѡ҆бнаже́нїе во  є҆де́мѣ, и҆́мже и҆згна́на є҆сѝ ѿ сла́дости, и҆  непреста́нныѧ ра́дости. 
Ѿ мно́гагѡ бл҃гоꙋтро́бїѧ и҆ щедро́тъ, созда́телю  тва́ри, и҆ тво́рче всѣ́хъ, ѿ пе́рсти ѡ҆живи́въ мѧ̀  пре́жде, заповѣ́далъ є҆сѝ пѣ́ти тѧ̀ со а҆́гг҃лы  твои́ми. 
Ра́ди бога́тства бл҃гости, ты̀ сади́ши созда́телю  и҆ гдⷭ҇и, ра́йскꙋю сла́дость во є҆де́мѣ, повелѣва́ѧ  мѝ наслажда́тисѧ кра́сныхъ и҆ сла́дкихъ, и҆  немимотекꙋ́щихъ плодѡ́въ. 
Сла́ва: Оу҆вы̀ мнѣ̀ дꙋшѐ моѧ̀ ѻ҆каѧ́ннаѧ,  сꙋ́щихъ во є҆де́мѣ наслажда́тисѧ прїѧ́ла є҆сѝ вла́сть  ѿ бг҃а, не ꙗ҆́сти же вѣ́дѣнїѧ плода̀ повелѣ́на  была̀ є҆сѝ: вскꙋ́ю престꙋпи́ла є҆сѝ зако́нъ бж҃їй; 
И҆ ны́нѣ, бг҃оро́диченъ: Бг҃ороди́тельнице дв҃о,  ꙗ҆́кѡ а҆да́мова дщѝ по ро́дꙋ, по бл҃года́ти же хрⷭ҇тꙋ̀  бг҃ꙋ роди́тельница, менѐ и҆згна́ннаго ѿ є҆де́ма,  ны́нѣ воззовѝ. 
Катава́сїю же пое́мъ і҆рмосы̀ настоѧ́щагѡ канѡ́на: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Пѣ́снь г҃:  
І҆рмо́съ: Нѣ́сть ст҃ъ ꙗ҆́коже ты̀ гдⷭ҇и: 
Ѕмі́й льсти́вый нѣ́когда че́сти мое́й  позави́дѣвъ, пошепта̀ ле́стїю є҆́ѵѣ во оу҆́ши, ѿ  неѧ́же а҆́зъ прельсти́всѧ и҆згна́нъ бы́хъ, оу҆вы̀ мнѣ̀,  ѿ ли́ка жи́зни. 
Рꙋ́кꙋ просте́ръ де́рзостнѡ, вкꙋси́хъ дре́ва  разꙋ́мнагѡ, є҆го́же повелѣ̀ мнѣ̀ бг҃ъ ника́коже  причасти́тисѧ, и҆ бж҃е́ственныѧ сла́вы ѿве́рженъ бы́хъ  го́рцѣ. (л. ѻ҃а) 
Сла́ва: Оу҆вы̀ мнѣ̀ стра́стнаѧ моѧ̀ дꙋшѐ, ка́кѡ  не позна́ла є҆сѝ пре́лести; ка́кѡ не ѡ҆щꙋти́ла є҆сѝ  льще́нїѧ, и҆ за́висти вра́жїѧ; но помрачи́ласѧ є҆сѝ  оу҆мо́мъ, и҆ престꙋпи́ла є҆сѝ за́повѣдь созда́телѧ  твоегѡ̀. 
Бг҃оро́диченъ: Оу҆пова́нїе и҆ покро́въ мо́й  чⷭ҇таѧ, ѡ҆бнаже́нїе дре́вле покры́вшаѧ, є҆ди́на,  па́дшагѡ а҆да́ма, ржⷭ҇тво́мъ твои́мъ чⷭ҇таѧ, въ  нетлѣ́нїе па́ки ѡ҆блецы́ мѧ. 
Катава́сїа: Нѣ́сть ст҃ъ ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
И҆згна́нъ бы́сть а҆да́мъ ѿ ра́йскїѧ сла́дости,  снѣ́дїю го́рькою въ невоздержа́нїи за́повѣди не  сохранѝ влⷣчни, и҆ ѡ҆сꙋди́сѧ дѣ́лати зе́млю, ѿ  неѧ́же взѧ́тъ бы́сть са́мъ: по́томъ же мно́гимъ ꙗ҆́сти  хлѣ́бъ сво́й. тѣ́мже мы̀ возлю́бимъ воздержа́нїе, да не  внѣ̀ раѧ̀ возрыда́имъ, ꙗ҆́коже ѻ҆́нъ, но въ него̀  вни́демъ. 
Сла́ва, и҆́ный, гла́съ д҃. Подо́бенъ: Вознесы́йсѧ: 
Ны́нѣ вре́мѧ добродѣ́телей ꙗ҆ви́сѧ, и҆ при  две́рехъ сꙋдїѧ̀, не скорби́мъ: но прїиди́те постѧ́щесѧ  принесе́мъ сле́зы, оу҆миле́нїе и҆ млⷭ҇тыню, зовꙋ́ще:  согрѣши́хомъ па́че песка̀ морска́гѡ: но ѡ҆сла́би всѣ̑мъ  всѣ́хъ свободи́телю, да воспрїи́мемъ нетлѣ́нный  вѣне́цъ. 
И҆ ны́нѣ, бг҃оро́диченъ. Подо́бенъ: 
Не оу҆молчи́мъ никогда̀ бцⷣе, си̑лы твоѧ̑  глаго́лати недосто́йнїи: а҆́ще бо ты̀ не бы̀ предстоѧ́ла  молѧ́щи, кто́ бы на́съ и҆зба́вилъ ѿ толи́кихъ бѣ́дъ,  кто́ же бы сохрани́лъ до ны́нѣ свобо́дны; не ѿстꙋ́пимъ  влⷣчце, ѿ тебѐ: твоѧ̑ бо рабы̑ сп҃са́еши при́снѡ ѿ  всѧ́кихъ лю́тыхъ. (л. ѻ҃а ѡ҆б.) 
Та́же чте́нїе бг҃осло́ва въ ꙗ҆́звꙋ гра́да, є҆гѡ́же  нача́ло: Что̀ рѣшитѐ чи́нъ похвалѧ́емый; И҆  твори́мъ даѧ̑нїѧ два̀. 
Пѣ́снь д҃:  
І҆рмо́съ: Хрⷭ҇то́съ моѧ̀ си́ла: 
Че́сти сподо́бихсѧ а҆́зъ стра́стный, ѿ тебѐ  влⷣки во є҆де́мѣ: оу҆вы̀ мнѣ̀, ка́кѡ прельсти́всѧ,  и҆ дїа́воломъ позави́дѣвсѧ ѿве́рженъ бы́хъ ѿ лица̀  твоегѡ̀; 
Менѐ рыда́йте а҆́гг҃льстїи чи́нове, раѧ̀  добрѡ́ты, и҆ садѡ́въ та́мошнее бл҃голѣ́пїе,  прельсти́вшагосѧ ѕлополꙋ́чнѡ, и҆ бг҃а ѿве́ргшагосѧ. 
Лꙋ́же бл҃же́нный, са́дове бг҃осажде́ннїи, раѧ̀  красото̀, ны́нѣ ѡ҆ мнѣ̀ сле́зы пролива́йте, ѿ  листѡ́въ, ꙗ҆́коже ѿ ѻ҆́чїю, ѡ҆бнаже́ннѣмъ и҆  стра́ннѣмъ сла́вы бж҃їѧ. 
Сла́ва: Не ктомꙋ̀ ви́жꙋ тебѐ, ни наслажда́юсѧ  пресла́дкїѧ твоеѧ̀ и҆ бж҃е́ственныѧ свѣ́тлости,  всечестны́й раю̀: на́гъ бо поверго́хсѧ въ зе́млю,  прогнѣ́ваѧ сотво́ршаго. 
Бг҃оро́диченъ: Ст҃а́ѧ влⷣчце, ѿве́рзшаѧ раѧ̀  врата̀ всѣ̑мъ вѣ̑рнымъ, ꙗ҆̀же а҆да́мъ заключѝ  престꙋпле́нїемъ и҆ногда̀, врата̀ млⷭ҇ти мнѣ̀ ѿве́рзи. 
Катава́сїа: Хрⷭ҇то́съ моѧ̀ си́ла, бг҃ъ и҆ гдⷭ҇ь,  честна́ѧ цр҃ковь бг҃олѣ́пнѡ пое́тъ взыва́ющи, ѿ  смы́сла чи́ста, ѡ҆ гдⷭ҇ѣ пра́зднꙋющи. 
Пѣ́снь є҃:  
І҆рмо́съ: Бж҃їимъ свѣ́томъ: 
Позави́дѣвъ дре́вле мнѣ̀ вра́гъ, въ раѝ  бл҃гополꙋ́чна житїѧ̀ человѣконенави́стникъ, въ видѣ́нїи  ѕмі́ѧ мнѣ̀ запѧ́тъ, и҆ сла́вы присносꙋ́щныѧ стра́нна мѧ̀  показа̀. 
Рыда́ю и҆ пла́чꙋ дꙋше́ю, и҆ ѻ҆чесє́мъ и҆щꙋ̀  мно́жєства сле́зъ прилага́ти, є҆гда̀ воззрю̀ и҆ позна́ю  мою̀ наготꙋ̀, ю҆́же и҆мѣ́хъ ѿ престꙋпле́нїѧ. 
Сла́ва: Ѿ землѝ со́зданъ бы́хъ рꙋко́ю бж҃їею,  па́ки же возврати́тисѧ въ зе́млю а҆́зъ стра́стный  слы́шахъ: кто̀ (л. ѻ҃в) менѐ не воспла́четъ,  ѿринове́ннагѡ ѿ бг҃а, и҆ є҆де́момъ а҆́дъ  и҆змѣни́вшагѡ; 
Бг҃оро́диченъ: Черто́гъ сла́вы тѧ̀ та́йный всѝ  возвѣща́емъ вѣ́рнїи, бг҃ороди́тельнице всенепоро́чнаѧ.  тѣ́мже молю́ тѧ чⷭ҇таѧ: и҆спа́дшаго мѧ̀ черто́га  ра́йска, сво́йственна сотворѝ. 
Катава́сїа: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Пѣ́снь ѕ҃:  
І҆рмо́съ: Жите́йское мо́ре: 
Ѻ҆де́ждею мѧ̀ ѡ҆бле́клъ є҆сѝ бг҃отка́нною  сп҃се, во є҆де́мѣ, ꙗ҆́кѡ бл҃гоꙋтро́бенъ: а҆́зъ же  твою̀ престꙋпи́хъ за́повѣдь, вѣ́ровавъ льсти́вомꙋ, и҆  на́гъ ви́дѣхсѧ ѻ҆каѧ́нный. 
Дꙋшѐ всестра́стнаѧ моѧ̀, оу҆дали́ласѧ є҆сѝ ѿ  бг҃а, невнима́нїемъ твои́мъ ра́йскагѡ лиши́ласѧ є҆сѝ  наслажде́нїѧ, ѿ а҆́гг҃лъ разлꙋчи́ласѧ є҆сѝ, во тлю̀  ввела́сѧ є҆сѝ: ѽ паде́нїѧ! 
Сла́ва: Поми́лꙋй, оу҆ще́дри вседержи́телю бж҃е,  твоє́ю рꙋкꙋ̀ творе́нїе, не пре́зри менѐ, молю́сѧ,  бл҃же, ѿлꙋчи́вшаго себѐ самаго̀ ѿ ли́ка а҆́гг҃лъ  твои́хъ. 
Бг҃оро́диченъ: Мр҃і́е бг҃озва́ннаѧ, госпожѐ  всѧ́ческихъ, ꙗ҆́кѡ ро́ждшаѧ гдⷭ҇а цр҃ѧ̀ всѣ́хъ и҆  и҆зба́вителѧ, плѣне́на мѧ̀ сꙋ́ща ѿ ра́йскїѧ сла́вы,  воззовѝ. 
Катава́сїа: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Конда́къ, гла́съ ѕ҃: Премꙋ́дрости наста́вниче,  смы́сла пода́телю, немꙋ́дрыхъ наказа́телю, и҆ ни́щихъ  защи́тителю, оу҆твердѝ, вразꙋмѝ се́рдце моѐ влⷣко:  ты̀ да́ждь мѝ сло́во, ѻ҆́ч҃ее сло́во, се́ бо оу҆стнѣ̀  моѝ не возбраню̀, во є҆́же зва́ти тебѣ̀: млⷭ҇тиве,  поми́лꙋй мѧ̀ па́дшаго. (л. ѻ҃в ѡ҆б.) 
І҆́косъ: Сѣ́де а҆да́мъ тогда̀ и҆ пла́касѧ, прѧ́мѡ  сла́дости раѧ̀, рꙋка́ма бїѧ̀ лицѐ, и҆ глаго́лаше:  млⷭ҇тиве, поми́лꙋй мѧ̀ па́дшаго. 
Ви́дѣвъ а҆да́мъ а҆́гг҃ла и҆зри́нꙋвша, и҆  затвори́вша бж҃е́ственнагѡ са́да две́рь, воздохнꙋ́въ  вельмѝ, и҆ глаго́ла: млⷭ҇тиве, поми́лꙋй мѧ̀ па́дшаго. 
Споболѝ раю̀ стѧжа́телю ѡ҆бнища́вшемꙋ, и҆ шꙋ́момъ  твои́хъ ли́ствїй оу҆молѝ содѣ́телѧ, да не затвори́тъ  тѧ̀: млⷭ҇тиве, поми́лꙋй мѧ̀ па́дшаго. 
Раю̀ вседобродѣ́тельный, всест҃ы́й, всебога́тый,  а҆да́ма ра́ди насажде́нный, и҆ ра́ди є҆́ѵы заключе́нный,  оу҆молѝ бг҃а ѡ҆ па́дшемъ: млⷭ҇тиве, поми́лꙋй мѧ̀  па́дшаго. 
Сѷнаѯа́рь. 
Стїхѝ: Мі́ръ съ родонача́льники го́рькѡ да  воспла́четъ: 
Снѣ́дїю сла́дкою па́дшїй съ па́дшими. 
Въ се́й де́нь воспомина́нїе твори́мъ ѿ ра́йскїѧ  пи́щи и҆спаде́нїѧ первозда́ннагѡ а҆да́ма, є҆́же  бж҃е́ственнїи ст҃і́и ѻ҆тцы̀ на́ши пре́жде ст҃ы́ѧ  четыредесѧ́тницы вчини́ша: ꙗ҆́коже тѣ́ми показꙋ́юще  вещьмѝ, є҆ли́ка по́стнаѧ лѣчьба̀ человѣ́ческомꙋ  є҆стествꙋ̀ поле́знаѧ, и҆ є҆ли́кѡ па́ки є҆́же ѿ  ла́комства и҆ непослꙋша́нїѧ гнꙋ́сно. Ѡ҆ста́вльше оу҆́бѡ  ѻ҆тцы̀, ꙗ҆́же по ча́сти въ мі́рѣ, си́ми бы̑вшаѧ  повѣствова́ти безчи́слєнна сꙋ́щѧ, первозда́ннаго  а҆да́ма предлага́ютъ, є҆ли́ко ѕло̀ пострада̀, ѿ є҆́же  ни вма́лѣ пости́тисѧ, ѿѻнꙋ́дꙋ и҆ на́шемꙋ приведѐ  є҆стествꙋ̀, ꙗ҆́вѣ предпоказꙋ́юще. И҆ ꙗ҆́коже пе́рвое  въ человѣ́цѣхъ бж҃їе заповѣ́данїе поста̀ до́брое,  є҆́же не сохрани́въ ѻ҆́нъ: но чре́вꙋ поко́рьсѧ, па́че  же преле́стникꙋ ѕмі́ю є҆́ѵою, не то́кмѡ бг҃ъ не бы́сть,  но и҆ сме́рть привлечѐ, и҆ па́гꙋбꙋ всемꙋ̀ ро́дꙋ подадѐ.  Пи́щи оу҆́бѡ ра́ди пе́рвагѡ а҆да́ма, гдⷭ҇ь дне́й  пости́сѧ четы́редесѧть, и҆ послꙋшли́въ бы́сть: є҆гѡ́же  ра́ди и҆ настоѧ́щаѧ ст҃а́ѧ четыредесѧ́тница ст҃ы́ми  а҆пⷭ҇лы оу҆мы́слисѧ, да є҆́же не сохрани́въ ѻ҆́нъ  пострада̀, погꙋби́въ нетлѣ́нїе, сохрани́вше мы̀ (л.  ѻ҃г) воспрїи́мемъ посто́мъ. И҆́накѡ же, ꙗ҆́коже и҆  предреко́хомъ, намѣ́ренїе ст҃ы́хъ сїѐ є҆́сть, да  ꙗ҆́же и҆з̾ нача́ла да́же до конца̀ дѣла̀ бы́вшаѧ  бг҃омъ, вкра́тцѣ ѡ҆б̾и́мꙋтъ. Є҆лма́ же всѣ́хъ по  на́мъ вино́вно престꙋпле́нїе и҆ ѿ пи́щи и҆спаде́нїе  а҆да́мово: по семꙋ̀ сло́вꙋ сїѐ ны́нѣ предлага́ютъ,  па́мѧть на́мъ творѧ́щымъ, ѻ҆́нагѡ да оу҆бѣжи́мъ, па́че  же невоздержа́нїю во все́мъ да не ревнꙋ́емъ. Въ шесты́й  оу҆́бѡ де́нь а҆да́мъ созда́сѧ рꙋко́ю бж҃їею, почте́нъ  бы́въ и҆ ѡ҆́бразомъ, вдꙋновле́нїемъ. и҆ взе́мъ  за́повѣдь, а҆́бїе да́же до шеста́гѡ часа̀ въ раѝ  поживѐ: та́же престꙋпи́въ сїю̀, ѿтꙋ́дꙋ и҆згна́сѧ.  Є҆вре́инъ оу҆́бѡ фі́лѡнъ сто̀, речѐ, лѣ́тъ а҆да́мꙋ въ  раѝ сотвори́ти: дрꙋзі́и же, се́дмь дне́й и҆лѝ лѣ́тъ  глаго́лютъ, че́сти ра́ди седма́гѡ числа̀. И҆ ꙗ҆́кѡ въ  шесты́й ча́съ рꙋ́цѣ просте́ръ, и҆ плода̀ коснꙋ́сѧ:  ꙗ҆вѝ и҆ но́вый а҆да́мъ хрⷭ҇то́съ, въ шесты́й ча́съ и҆  де́нь дла̑ни просте́ръ на крⷭ҇тѣ̀, ѻ҆́нагѡ и҆сцѣлѧ́ѧ  па́гꙋбꙋ. Посредѣ́ же тлѝ и҆ нетлѣ́нїѧ созда́нъ бы́сть,  да є҆́же и҆збере́тъ произволе́нїемъ, ѻ҆́но и҆  притѧ́жетъ. Бѣ́ же оу҆́бѡ мо́щно бг҃ꙋ и҆ безгрѣ́шна  сего̀ сотвори́ти: но да бꙋ́детъ и҆ тогѡ̀ произволе́нїе  и҆справле́нїе. Сегѡ̀ ра́ди зако́нъ дае́тъ, всѣ́хъ  оу҆́бѡ каса́тисѧ садѡ́въ, сегѡ́ же нѝ: не́гли ѿ  всѣ́хъ созда́нїй бж҃е́ственныѧ си́лы быва́емое позна́нїе  помышлѧ́ти: а҆ є҆́же ѡ҆ є҆стествѣ̀ бж҃їи, ника́коже.  Є҆́же оу҆́бѡ и҆ бг҃осло́въ григо́рїй,  любопремꙋ́дрствꙋѧй, древесє́мъ бы́ти, мы́сли  бж҃е́ственнѣй: садѡ́мъ же, бг҃овидѣ́нїю. Си́рѣчь,  повелѣ̀ [глаго́летъ] бг҃ъ а҆да́мꙋ ѡ҆ всѣ́хъ оу҆́бѡ  и҆ны́хъ стїхі́ахъ и҆ ка́чествахъ пещи́сѧ, и҆ помышлѧ́ти  оу҆мо́мъ, и҆ прославлѧ́ти бг҃а ѿтꙋ́дꙋ: сїѧ́ бо  и҆́стиннѡ пи́ща, не́гли же и҆ ѡ҆ свое́мъ є҆стествѣ̀, ѡ҆  бз҃ѣ оу҆́бѡ, кто́ же є҆стество́мъ, и҆ гдѣ̀, и҆ ка́кѡ  всѐ ѿ не сꙋ́щагѡ приведѐ, ника́коже и҆ска́ти. Ѻ҆́нъ  же дрꙋга̑ѧ оу҆́бѡ ѡ҆ста́вль, ꙗ҆̀же ѡ҆ бз҃ѣ наипа́че  и҆спытꙋ́ѧй бѧ́ше, и҆ ѻ҆́нагѡ є҆стество̀ ѡ҆па́снѣ  и҆звѣ́доваѧй: ꙗ҆́кѡ оу҆́бѡ є҆щѐ несоверше́нъ сы́й,  и҆ препро́стъ, и҆ младе́нецъ, въ сицєва́ѧ и҆спадѐ,  сатанѣ̀ є҆́ѵою мечта́нїе є҆мꙋ̀ вложи́вшꙋ ѡ҆боже́нїѧ.  Вели́кїй же и҆ бж҃е́ственный златоꙋ́стъ, сꙋгꙋ́бꙋ нѣ́кꙋю  си́лꙋ дре́вꙋ (л. ѻ҃г ѡ҆б.) ѻ҆́номꙋ и҆мѣ́ти глаго́летъ:  и҆ на землѝ глаго́летъ раю̀ бы́ти, и҆ оу҆́мнꙋ є҆мꙋ̀,  и҆ чꙋ́вственнꙋ любопремꙋ́дрствꙋетъ, ꙗ҆́коже бѣ̀  а҆да́мъ: и҆ ѻ҆́ва посредѣ̀ тлѝ и҆ нетлѣ́нїѧ: вкꙋ́пѣ  и҆ писа́нїе соблюда́ѧ: и҆ нижѐ па́ки пребыва́ѧй при  пи́смени. Глаго́лютъ же нѣ́цыи, дре́вꙋ ѻ҆́номꙋ  преслꙋша́нїѧ бы́ти смоко́вницѣ: занѐ позна́вше а҆́бїе  наготꙋ̀, ли́ствїе ѻ҆́ныѧ оу҆потреби́вше покры́шасѧ.  Сегѡ̀ ра́ди хрⷭ҇то́съ, ꙗ҆́кѡ винꙋ̀ бы́вшꙋ сїю̀  преслꙋша́нїѧ, проклѧ̀: и҆́мать бо нѣ́кое и҆ ко грѣхꙋ̀  оу҆подобле́нїе. Пе́рвое оу҆́бѡ, є҆́же оу҆слажда́ющее  та́же є҆́же ѿ ли́ствїѧ жесто́кое, и҆ прилѣплѧ́ющеесѧ  млеко́мъ. Сꙋ́ть же, и҆̀же и҆ дре́во ѻ҆́но со є҆́ѵою  а҆да́ма бесѣ́дꙋ и҆ ра́зꙋмъ, оу҆мы́слиша не до́брѣ.  Престꙋпи́въ оу҆́бѡ и҆ сме́ртною ѡ҆бле́ксѧ пло́тїю, и҆  клѧ́твꙋ взе́мъ и҆згна́нъ бы́сть раѧ̀: и҆ пла́менномꙋ  ѻ҆рꙋ́жїю сегѡ̀ врата̀ повелѣ́но бы́сть храни́ти. Се́й  же прѧ́мѡ сѣдѧ̀ пла́каше, коли́кихъ бла̑гъ лиши́сѧ, за  є҆́же не пости́тисѧ ко вре́мени: и҆ и҆з̾ ѻ҆́нагѡ ве́сь  ро́дъ ѻ҆́номꙋ ра́вныхъ прїѡбщи́сѧ, до́ндеже созда́вый  на́съ, на́ше поми́ловавъ є҆стество̀, погиба́емое  сатано́ю, ѿ дв҃ы ст҃ы́ѧ ро́ждсѧ и҆ и҆зрѧ́днѣ пожи́въ,  пꙋ́ть на́мъ показа́въ, сопроти́вными ѻ҆́номꙋ, ре́кше,  посто́мъ и҆ смире́нїемъ, и҆ побѣди́въ хи́трѡ на́съ  прельсти́вшаго, и҆ па́ки въ дре́внее достоѧ́нїе приведѐ.  Всѧ̑ оу҆́бѡ сїѧ̑ бг҃оно́снїи ѻ҆тцы̀ предста́вити  хотѧ́ще, все́ю трїѡ́дїю пре́жде оу҆́бѡ вє́тхаѧ  предлага́ютъ: и҆́хже пе́рвое созда́нїе: и҆ ѿ пи́щи  и҆спаде́нїе а҆да́мово, є҆гѡ́же ны́нѣ па́мѧть твори́мъ:  та́же и҆ про́чими мѡѷсе́йскими и҆ прⷪ҇ро́ческими, и҆  вѧ́щши дв҃дскими словесы̀, и҆ нѣ́каѧ тогда̀ ѿ  бл҃года́ти прилага́юще. Та́же по чи́нꙋ и҆ ꙗ҆́же но́вагѡ  завѣ́та: и҆́хже пе́рвое є҆́сть бл҃говѣ́щенїе,  смотре́нїемъ бж҃їимъ неизглаго́ланнымъ во ст҃ѣ́й  четыредесѧ́тницѣ при́снѡ ѡ҆брѣта́емо: ла́заремъ же и҆  цвѣтоно́сїемъ,и҆ ст҃о́ю вели́кою седми́цею сщ҃є́ннымъ  прочита́ємымъ є҆ѵⷢ҇лїємъ: са̑мымъ же ст҃ы̑мъ и҆  сп҃си́тєльнымъ стрⷭ҇те́мъ хрⷭ҇тѡ́вымъ по то́нкꙋ  пѣва́ємымъ. Та́же и҆ воскрⷭ҇нїемъ, и҆ про́чими да́же и҆  до соше́ствїѧ ст҃а́гѡ дх҃а сщ҃є́ннымъ дѣѧ́нїємъ  прочита́ємымъ, (л. ѻ҃д) ка́кѡ про́повѣдь бы́сть, и҆  ст҃ы́хъ всѣ́хъ собра̀: дѣѧ̑нїѧ бо воскрⷭ҇нїе  и҆звѣствꙋ́ютъ чꙋде́съ ра́ди. Поне́же оу҆́бѡ за є҆́же  ни є҆ди́ною а҆да́мꙋ пости́тисѧ, толи̑ка пострада́хомъ,  предлага́етсѧ ны́нѣ сегѡ̀ воспомина́нїе, во вхо́дѣ  ст҃ы́ѧ четыредесѧ́тницы: да помина́юще є҆ли́ко ѕло̀,  є҆́же не пости́тисѧ введѐ, потщи́мсѧ по́стъ ра́достнѣ  под̾ѧ́ти и҆ сохрани́ти. Ꙗ҆́коже оу҆́бѡ є҆гѡ́же  погрѣшѝ а҆да́мъ [си́рѣчь ѡ҆боже́нїѧ], мы̀ тѣ́мъ  полꙋчи́мъ, рыда́юще и҆ постѧ́щесѧ и҆ смирѧ́ющесѧ,  до́ндеже на́съ бг҃ъ посѣти́тъ: си́хъ бо кромѣ̀ неꙋдо́бь  прїѧ́ти є҆́же погꙋби́хомъ. Вѣ́домо же бꙋ́ди, ꙗ҆́кѡ  десѧти́на є҆́сть, сїѧ̀ ст҃а́ѧ и҆ вели́каѧ  четыредесѧ́тница, всегѡ̀ лѣ́та. Поне́же бо ѿ лѣ́ности  при́снѡ пости́тисѧ, и҆ ѿ ѕлы́хъ оу҆праздни́тисѧ не  хо́щемъ, ꙗ҆́кѡ нѣ́кꙋю жа́твꙋ дꙋша́мъ сїю̀ а҆пⷭ҇ли, и҆  бж҃е́ственнїи ѻ҆тцы̀ преда́ша: ꙗ҆́кѡ є҆ли́ка оу҆́бѡ  всѣ́мъ лѣ́томъ безмѣ́стнаѧ содѣ́ѧхомъ: ны́нѣ  сокрꙋша́еми, и҆ посто́мъ смирѧ́еми ѡ҆чи́стимъ: ю҆́же и҆  храни́ти до́лжни є҆смы̀ ѡ҆па́снѣйше. Но оу҆́бѡ и҆  про́чыѧ трѝ ст҃ы́хъ а҆пⷭ҇лъ глаго́лю, бцⷣы, и҆ ржⷭ҇тва̀  хрⷭ҇то́ва: къ четы́рємъ бо лѣ́та временѡ́мъ, и҆  четыредесѧ́тницꙋ бж҃е́ственнїи а҆пⷭ҇ли и҆зда́ша, сїю̀  вѧ́щше поче́тше ст҃ы́хъ ра́ди стрⷭ҇те́й, и҆ ꙗ҆́кѡ  хрⷭ҇то́съ сїю̀ пости́сѧ и҆ просла́висѧ. и҆ мѡѷсе́й  четы́редесѧть дне́й пости́всѧ зако́нъ прїѧ́тъ: и҆ и҆лїа̀  са́мъ: и҆ данїи́лъ, и҆ є҆ли́цы и҆скꙋ́снїи оу҆ бг҃а. И҆  ꙗ҆́кѡ добро̀ є҆́сть по́стъ, показꙋ́етъ ѿ  сопроти́внагѡ а҆да́мъ. за сїю̀ оу҆́бѡ винꙋ̀ а҆да́мово  и҆згна́нїе здѣ̀ ст҃ы́ми ѻ҆тцы̀ оу҆мы́слисѧ.  Неизрече́ннымъ твои́мъ бл҃гоꙋтро́бїемъ хрⷭ҇тѐ бж҃е  на́шъ, пи́щи ра́йскїѧ на́съ сподо́би, и҆ поми́лꙋй, ꙗ҆́кѡ  є҆ди́нъ чл҃вѣколю́бецъ, а҆ми́нь. 
Пѣ́снь з҃:  
І҆рмо́съ: Росода́тельнꙋ оу҆́бѡ пе́щь: 
Влⷣчествꙋѧй всѣ́ми вѣ́ки гдⷭ҇и, созда́вый мѧ̀  во́лею твое́ю, зави́дѣна мѧ̀ льсти́вымъ ѕмі́емъ  и҆ногда̀, и҆ тебѐ прогнѣ́вавшаго сп҃се, не пре́зри  бж҃е, но воззови́ мѧ. 
Стꙋ́дными ѡ҆дѣ́ѧнъ ѻ҆де́ждами, оу҆вы̀ мнѣ̀,  вмѣ́стѡ ѡ҆дѣѧ́нїѧ свѣтоза́рнагѡ, пла́чꙋ моеѧ̀  поги́бели, сп҃се, (л. ѻ҃д ѡ҆б.) и҆ вѣ́рою вопїю́ ти  бл҃гі́й: не пре́зри бж҃е, но воззовѝ мѧ̀. 
Сла́ва: Оу҆ѧзвѝ ѕмі́й вселꙋка́вый всю̀ мою̀  дꙋ́шꙋ лꙋка́внѡ, ра́йскїѧ же сла́дости и҆згна́на сотворѝ:  но ѽ бл҃госе́рде сп҃се, не пре́зри ꙗ҆́кѡ бг҃ъ, но  воззови́ мѧ. 
Бг҃оро́диченъ: Моле́бное моѐ моле́нїе  всенепоро́чнаѧ прїимѝ млⷭ҇тїю твое́ю, и҆ проще́нїе  прегрѣше́нїй да́ждь мѝ чⷭ҇таѧ, рыда́ньми вопїю́щемꙋ  прилѣ́жнѡ: не пре́зри бл҃га́ѧ, но воззови́ мѧ. 
Катава́сїа: Росода́тельнꙋ оу҆́бѡ пе́щь содѣ́ла  а҆́гг҃лъ прпⷣбнымъ ѻ҆трокѡ́мъ, халде́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ. 
Пѣ́снь и҃:  
І҆рмо́съ: И҆з̾ пла́мене прпⷣбнымъ: 
Дармѝ многоѡбра́зными дре́вле, поче́лъ є҆сѝ  рꙋкꙋ̀ твоє́ю дѣ́ло, є҆ди́не чл҃вѣколю́бче: ѕмі́й же  лю́тый свиста́нїемъ прельстѝ, оу҆вы̀ мнѣ̀, настоѧ́щихъ  бла̑гъ ѡ҆бнажи́въ. 
Вскꙋ́ю совѣ́та го́рькагѡ послꙋ́шала є҆сѝ, и҆  бж҃е́ственнагѡ повелѣ́нїѧ была̀ є҆сѝ преслꙋ́шна;  оу҆вы̀ мнѣ̀ смире́ннаѧ дꙋшѐ, бг҃а ѡ҆скорби́вшаѧ:  є҆го́же при́снѡ сла́вити оу҆чине́на є҆сѝ со а҆́гг҃лы! 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Гадѡ́мъ и҆ ѕвѣрє́мъ влⷣчица бы́вши, га́дꙋ  дꙋшетлѣ́нномꙋ ка́кѡ собесѣ́довала є҆сѝ, совѣ́тника  прїи́мши ꙗ҆́кѡ пра́ваго, льсти́ваго; ѽ твоегѡ̀  прельще́нїѧ, дꙋшѐ моѧ̀ всестра́стнаѧ! 
Бг҃оро́диченъ: Свѣтоно́сное селе́нїе тѧ̀ бж҃їѧ  воплоще́нїѧ, воспѣва́емъ мр҃і́е бг҃обл҃года́тнаѧ:  тѣ́мже мѧ̀ лю́тѣ ѡ҆мраче́нна страстьмѝ, просвѣтѝ  свѣ́томъ млⷭ҇ти, наде́жде ненаде́жныхъ. (л. ѻ҃є) 
Хва́лимъ, бл҃гослови́мъ, покланѧ́емсѧ гдⷭ҇ви: 
Катава́сїа: И҆з̾ пла́мене прпⷣбнымъ ро́сꙋ  и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ  є҆сѝ: всѧ̑ бо твори́ши хрⷭ҇тѐ то́кмѡ є҆́же хотѣ́ти,  тѧ̀ превозно́симъ во всѧ̑ вѣ́ки. 
Пѣ́снь ѳ҃:  
І҆рмо́съ: Бг҃а человѣ́кѡмъ: 
Сла́докъ вкꙋ́съ пло́дъ ра́зꙋма во є҆де́мѣ ꙗ҆ви́  ми сѧ насы́щшемꙋсѧ снѣ́ди, въ же́лчь же бы́сть коне́цъ  є҆гѡ̀. оу҆вы̀ мнѣ̀ дꙋшѐ стра́стнаѧ, ка́кѡ  невоздержа́нїе тѧ̀ ра́йскагѡ ꙗ҆де́нїѧ стра́нна сотворѝ; 
Бж҃е всѣ́хъ, млⷭ҇ти гдⷭ҇и, на моѐ смире́нїе  бл҃гоꙋтро́бнѣ при́зри, и҆ не дале́че посли́ мѧ  бж҃е́ственнагѡ є҆де́ма, ꙗ҆́кѡ да зрѧ̀ добрѡ́ты,  ѿѻнꙋ́дꙋже и҆спадо́хъ, потщꙋ́сѧ па́ки рыда́ньми  воспрїѧ́ти ꙗ҆̀же погꙋби́хъ. 
Рыда́ю, стеню̀ и҆ пла́чꙋ, херꙋві́мы съ пла́меннымъ  ѻ҆рꙋ́жїемъ зрѧ̀, є҆де́ма вхо́дъ стрещѝ повелѣ̑нныѧ,  всѣ̑мъ престꙋ́пникѡмъ, оу҆вы̀! непристꙋ́пный, а҆́ще не  ты̀ невозбра́ненъ сп҃се то́й сотвори́ши мѝ. 
Сла́ва: Дерза́ю мно́жествꙋ млⷭ҇ти твоеѧ̀ хрⷭ҇тѐ  сп҃се, и҆ бж҃е́ственныхъ ре́бръ твои́хъ кро́ви, є҆́юже  ѡ҆свѧти́лъ є҆сѝ є҆стество̀ человѣ́ческое, ѿве́рзлъ  же є҆сѝ врата̀ тебѣ̀ слꙋжа́щымъ ра̑йскаѧ бл҃же,  пре́жде заключє́наѧ а҆да́мꙋ. 
Бг҃оро́диченъ: Жи́зни две́ре непроходи́маѧ,  оу҆́мнаѧ, дв҃о бцⷣе безневѣ́стнаѧ, ра̑йскаѧ врата̀  заключє́наѧ мѝ пре́жде ѿве́рзи твои́ми мл҃твами,  ꙗ҆́кѡ да сла́влю тѧ̀ по бз҃ѣ мою̀ помо́щницꙋ, и҆  держа́вное прибѣ́жище. 
Катава́сїа: Бг҃а человѣ́кѡмъ невозмо́жно ви́дѣти  на него́же не смѣ́ютъ чи́ни а҆́гг҃льстїи взира́ти:  тобо́ю же всечⷭ҇таѧ, ꙗ҆ви́сѧ человѣ́кѡмъ сло́во  воплоще́нно: є҆го́же велича́юще, съ нбⷭ҇ными вѡ́и тѧ̀  оу҆бл҃жа́емъ. (л. ѻ҃є ѡ҆б.) 
Є҆ѯапостїла́рїй воскрⷭ҇ный. 
Сла́ва, настоѧ́щїй. Подо́бенъ: Жєны̀  оу҆слы́шите: 
За́повѣдь твою̀, гдⷭ҇и, преслꙋ́шавъ ѻ҆каѧ́нный,  и҆ ѡ҆бнаже́нъ твоеѧ̀ сла́вы, стꙋда̀ и҆спо́лнихсѧ, оу҆вы̀  мнѣ̀! и҆ сла́дости и҆зринове́нъ є҆́смь ра́йскїѧ  бл҃гоꙋтро́бне. млⷭ҇тиве, поми́лꙋй лиши́вшасѧ првⷣнѡ  бл҃гости твоеѧ̀. 
И҆ ны́нѣ, и҆́ный. Подо́бенъ: Со оу҆ч҃нкѝ  и҆́демъ: 
И҆згна́на бы́вша гдⷭ҇и раѧ̀ пе́рвѣе снѣ́дїю  дре́ва, вве́лъ є҆сѝ па́ки крⷭ҇то́мъ и҆ стрⷭ҇тїю твое́ю  сп҃се и҆ бж҃е мо́й, и҆́мже на́съ оу҆твердѝ по́стъ  соверши́ти чистолѣ́пнѡ, и҆ бж҃е́ственномꙋ воста́нїю  поклони́тисѧ, па́сцѣ сп҃си́тельнѣй, тѧ̀ ро́ждшїѧ  мл҃твами. 
На хвали́техъ стїхи̑ры ѻ҆смогла́сника воскрⷭ҇ны д҃,  и҆ а҆нато́лїевъ є҆ди́нъ, и҆ трїѡ́ди сїѧ̑ самогла́сны. 
Гла́съ є҃: Оу҆вы̀ мнѣ̀, а҆да́мъ рыда́нїемъ  возопѝ, ꙗ҆́кѡ ѕмі́й и҆ жена̀ бж҃е́ственнагѡ  дерзнове́нїѧ и҆зри́нꙋша мѧ̀: и҆ ра́йскїѧ сла́дости,  дре́ва снѣ́дь ѿчꙋждѝ. оу҆вы̀ мнѣ̀, не терплю̀  про́чее поноше́нїѧ: и҆ногда̀ ца́рь сы́й земны́хъ всѣ́хъ  созда́нїй бж҃їихъ, ны́нѣ плѣ́нникъ ꙗ҆ви́хсѧ ѿ  є҆ди́нагѡ беззако́ннагѡ совѣ́та: и҆ и҆ногда̀ сла́вою  безсме́ртїѧ ѡ҆блече́нъ сы́й, оу҆мерщвле́нїѧ ко́жꙋ ꙗ҆́кѡ  сме́ртный ѻ҆каѧ́ннѡ ѡ҆бношꙋ̀. оу҆вы̀ мнѣ̀, кого̀  рыда́нїй содѣ́йственника сотворю̀; но ты̀  чл҃вѣколю́бче, ѿ землѝ созда́вый мѧ̀, во  бл҃гоꙋтро́бїе ѡ҆болкі́йсѧ, рабо́ты вра́жїѧ свободѝ, и҆  сп҃си́ мѧ. 
Сті́хъ: И҆сповѣ́мсѧ тебѣ̀ гдⷭ҇и все́мъ се́рдцемъ  мои́мъ. 
По́прище добродѣ́телей ѿве́рзесѧ, хотѧ́щїи  страда́льчествовати вни́дите, препоѧ́савшесѧ до́брымъ  поста̀ по́двигомъ: зако́ннѡ бо страда́льчествꙋющїи,  првⷣнѡ вѣнча́ютсѧ. и҆ воспрїи́мше всеѻрꙋ́жїе крⷭ҇та̀,  врагꙋ̀ (л. ѻ҃ѕ) сопроти́вимсѧ, ꙗ҆́кѡ стѣ́нꙋ нерꙋши́мꙋю  и҆мꙋ́ще вѣ́рꙋ, и҆ ꙗ҆́кѡ щи́тъ мл҃твꙋ, и҆ шле́мъ  ми́лостыню, вмѣ́стѡ меча̀ по́стъ, и҆́же ѿсѣка́етъ ѿ  се́рдца всю̀ ѕло́бꙋ творѧ́й сїѧ̑, и҆́стинный прїи́метъ  вѣне́цъ ѿ всецр҃ѧ̀ хрⷭ҇та̀ въ де́нь сꙋ́дный. 
Сті́хъ: Возвеселю́сѧ и҆ возра́дꙋюсѧ ѡ҆ тебѣ̀. 
Гла́съ ѕ҃: А҆да́мъ и҆з̾ раѧ̀ ѿго́нитсѧ, пи́щи  причасти́всѧ, ꙗ҆́кѡ преслꙋ́шникъ: мѡѷсе́й бг҃ови́децъ  бы́сть, посто́мъ ѻ҆́чи дꙋшє́вныѧ ѡ҆чи́стивъ. тѣ́мже  раѧ̀ жи́телїе бы́ти возжелѣ́вше, и҆змѣни́мсѧ ѿ  неполе́зныѧ пи́щи, и҆ бг҃а зрѣ́ти жела́юще, мѡѷсе́йскꙋю  четвери́цꙋ десѧти́цъ пости́мсѧ, мл҃твою и҆ моле́нїемъ  чи́стѡ терпѧ́ще: оу҆толи́мъ дꙋшє́вныѧ стра̑сти,  ѿжене́мъ плѡтскі́ѧ сла̑сти, ле́гцы къ го́рнемꙋ ше́ствїю  пре́йдемъ, и҆дѣ́же а҆́гг҃льстїи ли́цы немо́лчными гла́сы  нераздѣ́льнꙋю воспѣва́ютъ трⷪ҇цꙋ, зрѣ́ти недоꙋмѣ́ннꙋю  добро́тꙋ и҆ влⷣчню. та́мѡ сподо́би на́съ сн҃е бж҃їй  жизнода́вче на тѧ̀ надѣ́ющихсѧ, ликова́ти со  а҆́гг҃льскими во́инствы, ро́ждшїѧ тѧ̀ мт҃ре хрⷭ҇тѐ  мл҃твами, и҆ а҆пⷭ҇лъ, и҆ мч҃нкъ, и҆ прпⷣбныхъ. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀: 
Приспѣ̀ вре́мѧ, дꙋхо́вныхъ подвигѡ́въ нача́ло, на  де́мѡны побѣ́да, всеѻрꙋ́жное воздержа́нїе, а҆́гг҃льское  бл҃голѣ́пїе, къ бг҃ꙋ дерзнове́нїе: тѣ́мъ бо мѡѷсе́й  бы́сть зижди́телю собесѣ́дникъ, и҆ гла́съ неви́димѡ въ  слꙋ́хъ прїѧ́тъ. гдⷭ҇и, тѣ́мъ сподо́би и҆ на́съ  поклони́тисѧ твои̑мъ стрⷭ҇те́мъ, и҆ ст҃о́мꙋ воскрⷭ҇нїю,  ꙗ҆́кѡ чл҃вѣколю́бецъ. 
Сла́ва, то́йже. И҆ ны́нѣ: Пребл҃гослове́нна  є҆сѝ бцⷣе дв҃о: Славосло́вїе вели́кое. И҆ ѻ҆бы́чнаѧ  лїті́а въ па́перти, въ не́йже пое́мъ, Сла́ва, и҆ ны́нѣ:  стїхи́рꙋ є҆ѵⷢ҇льскꙋю. Совокꙋплѧ́емъ же и҆ ча́съ а҃-й. И҆  чтꙋ́тсѧ ѡ҆глашє́нїѧ прпⷣнагѡ ѻ҆тца̀ на́шегѡ (л. ѻ҃ѕ  ѡ҆б.) ѳео́дѡра стꙋді́та, и҆ ѿпꙋ́стъ. На лїтꙋргі́и  и҆з̾ѡбрази́тєльнаѧ. Бл҃же́нны гла́са на ѕ҃, и҆ канѡ́на  трїѡ́ди пѣ́снь ѕ҃-ѧ, на д҃. Прокі́менъ, гла́съ и҃:  Помоли́тесѧ, и҆ воздади́те гдⷭ҇ви бг҃ꙋ на́шемꙋ.  Сті́хъ: Вѣ́домъ во і҆ꙋде́и бг҃ъ, во і҆и҃ли ве́лїе  и҆́мѧ є҆гѡ̀. А҆пⷭ҇лъ къ ри́млѧнѡмъ, зача́ло рв҃і.  А҆ллилꙋ́їа, гла́съ ѕ҃: Бл҃го є҆́сть и҆сповѣ́датисѧ  гдⷭ҇ви, и҆ пѣ́ти и҆́мени твоемꙋ̀ вы́шнїй. Є҆ѵⷢ҇лїе  ѿ матѳе́а, зача́ло з҃і. 
И҆ бж҃е́ственнаѧ лїтꙋргі́а златоꙋ́стагѡ: 
Кїнѡні́къ: Хвали́те гдⷭ҇а съ нб҃съ: 
[зрѝ] Подоба́етъ вѣ́дати, ꙗ҆́кѡ ѿ сеѧ̀ недѣ́ли  да́же до воздви́женїѧ чⷭ҇тна́гѡ крⷭ҇та̀, оу҆пражднѧ́етсѧ  полѷеле́й: пое́тсѧ же то́кмѡ во бдѣ́нїихъ влⷣчнихъ  пра́здникѡвъ и҆ вели́кихъ ст҃ы́хъ. 
Въ тꙋ́южде недѣ́лю сы́рнꙋю ве́чера, 
по нача́льномъ ѱалмѣ̀: На Гдⷭ҇и воззва́хъ  поста́вимъ стїхѡ́въ і҃ ѿ И҆зведѝ и҆з̾ темни́цы:  И҆ пое́мъ стїхи̑ры д҃ покаѧ́нны, ѻ҆ктѡ́иха на рѧдꙋ̀  гла́са, ꙗ҆̀же сꙋ́ть пи́саны двѣ̀ ве́черъ на стїхо́внѣ,  и҆ двѣ̀ оу҆́треннихъ стїхо́вныхъ: [Та́кожде и҆ въ  про́чыѧ недѣ̑ли, ѿ сеѧ̀ да́же до пѧ́тыѧ ст҃а́гѡ  поста̀. Гдⷭ҇и воззва́хъ: пое́мъ на гла́съ и҆́же во  ѻ҆смогла́сникѣ на рѧдꙋ̀] И҆ въ трїѡ́ди г҃, и҆ въ мине́и  г҃. 
Творе́нїе господи́на і҆ѡ́сифа. 
Стїхи̑ры, гла́съ в҃. Подо́бенъ: Є҆гда̀ ѿ  дре́ва: 
Воздержа́нїемъ тѣ́ло смири́ти всѝ потщи́мсѧ,  бж҃е́ственное преходѧ́ще по́прище непоро́чнагѡ поста̀ и҆  мл҃твами и҆ слеза́ми гдⷭ҇а сп҃са́ющаго на́съ взы́щемъ, и҆  забве́нїе ѕло́бы всеконе́чное сотвори́мъ, вопїю́ще:  согрѣши́хомъ тѝ, сп҃сѝ, ꙗ҆́коже дре́вле нїнеѵі́тѧны  хрⷭ҇тѐ цр҃ю̀, и҆ ѻ҆́бщники ны̀ сотворѝ нбⷭ҇нагѡ  црⷭ҇твїѧ бл҃гоꙋтро́бне. (л. ѻ҃з) 
Себѐ ѿчаѧва́ю, помышлѧ́ѧ дѣ́ла моѧ̑ гдⷭ҇и,  всѧ́кагѡ мꙋче́нїѧ достѡ́йнаѧ: се́ бо презрѣ́въ чⷭ҇тны̑ѧ  твоѧ̑ сп҃се за́пѡвѣди, блꙋ́днѡ моѐ житїѐ и҆жди́хъ.  тѣ́мже молю́сѧ, тꙋ́чами покаѧ́нїѧ мѧ̀ ѡ҆чи́стивъ,  посто́мъ и҆ моле́нїемъ ꙗ҆́кѡ є҆ди́нъ млⷭ҇тивый  просвѣтѝ, и҆ не гнꙋша́йсѧ менѐ бл҃годѣ́телю всѣ́хъ,  и҆ пребл҃гі́й. 
И҆́нъ господи́на ѳео́дѡра, гла́съ то́йже. Подо́бенъ:  Па́че оу҆ма̀ дарѡ́въ: 
По́стное вре́мѧ свѣ́тлѡ начне́мъ, къ подвигѡ́мъ  дꙋхѡ́внымъ себѐ подложи́вше, ѡ҆чи́стимъ дꙋ́шꙋ,  ѡ҆чи́стимъ пло́ть, пости́мсѧ ꙗ҆́коже въ снѣ́дехъ ѿ  всѧ́кїѧ стра́сти, добродѣ́тельми наслажда́ющесѧ дх҃а: въ  ни́хже соверша́ющесѧ любо́вїю, да сподо́бимсѧ всѝ  ви́дѣти всечⷭ҇тнꙋ́ю стрⷭ҇ть хрⷭ҇та̀ бг҃а и҆ ст҃ꙋ́ю  па́схꙋ, дꙋхо́внѡ ра́дꙋющесѧ. 
Та́же въ мине́и ст҃о́мꙋ, подо́бны г҃. А҆́ще ли  и҆́мать самогла́сенъ: Сла́ва, а҆́ще ли нѣ́сть, Сла́ва,  и҆ ны́нѣ, бг҃оро́диченъ, въ то́йже гла́съ мине́и. Вхо́дъ  съ кади́льницею: Свѣ́те ти́хїй: 
Прокі́менъ гла́съ и҃: Не ѿвратѝ лица̀ твоегѡ̀  ѿ ѻ҆́трока твоегѡ̀, ꙗ҆́кѡ скорблю̀, ско́рѡ оу҆слы́ши  мѧ̀: вонмѝ дꙋшѝ мое́й, и҆ и҆зба́ви ю҆̀. Сті́хъ:  Сп҃се́нїе твоѐ бж҃е да прїи́метъ мѧ̀. Сті́хъ: Да  оу҆́зрѧтъ ни́щїи, и҆ возвеселѧ́тсѧ. Сті́хъ: Взыщи́те  бг҃а, и҆ жива̀ бꙋ́детъ дꙋша̀ ва́ша. И҆ па́ки  высоча́йшимъ гла́сомъ: Не ѿвратѝ лица̀ твоегѡ̀: 
Подоба́етъ вѣ́дати, ꙗ҆́кѡ во всѣ́хъ недѣ́лѧхъ  ст҃ы́ѧ четыредесѧ́тницы во свѣти́льничное быва́етъ  вхо́дъ, ра́ди вели́кихъ прокі́менѡвъ. 
Сподо́би гдⷭ҇и: Покло́ны г҃: и҆ є҆ктенїа̀. 
На стїхо́внѣ самогла́сенъ гла́съ д҃: 
Возсїѧ̀ бл҃года́ть твоѧ̀ гдⷭ҇и, возсїѧ̀  просвѣще́нїе дꙋ́шъ на́шихъ. сѐ вре́мѧ бл҃гопрїѧ́тное,  сѐ вре́мѧ покаѧ́нїѧ, ѿложи́мъ дѣла̀ тьмы̀, и҆  ѡ҆блече́мсѧ во ѻ҆рꙋ̑жїѧ (л. ѻ҃з ѡ҆б.) свѣ́та: ꙗ҆́кѡ  да преплы́вше поста̀ вели́кꙋю пꙋчи́нꙋ, въ тридне́вное  воскрⷭ҇нїе дости́гнемъ, гдⷭ҇а и҆ сп҃са на́шегѡ і҆и҃са  хрⷭ҇та̀, сп҃са́ющагѡ дꙋ́шы на́шѧ. 
Сті́хъ: Къ тебѣ̀ возведо́хъ ѻ҆́чи моѝ: 
И҆ повторѧ́емъ то́йже. 
Та́же сті́хъ: Поми́лꙋй на́съ гдⷭ҇и, поми́лꙋй  на́съ: 
И҆ мч҃нченъ: Прославлѧ́емый въ па́мѧтехъ ст҃ы́хъ  твои́хъ хрⷭ҇тѐ бж҃е, ѿ ни́хъ оу҆молѧ́емь, низпослѝ  на́мъ ве́лїю млⷭ҇ть. 
Сла́ва, самогла́сенъ въ мине́и, а҆́ще и҆́мать: И҆  ны́нѣ, бг҃оро́диченъ по гла́сꙋ мине́и. А҆́ще ли не  и҆́мать, Сла́ва, и҆ ны́нѣ, бг҃оро́диченъ, гла́съ то́йже.  Подо́бенъ: Ꙗ҆́кѡ до́блѧ: 
А҆́гг҃льстїи чи́ни тѧ̀ бг҃ома́ти прославлѧ́ютъ:  бг҃а бо всечⷭ҇таѧ родила̀ є҆сѝ, ѻ҆ц҃ꙋ̀, и҆ дх҃а  соприсносꙋ́щна, и҆ а҆́гг҃льскаѧ вѡ́инства ѿ не сꙋ́щагѡ  хотѣ́нїемъ поста́вивша. є҆го́же молѝ ѿ тлѝ сп҃стѝ  и҆ просвѣти́ти дꙋ́шы правосла́вныхъ, тѧ̀ воспѣва́ющихъ  всечⷭ҇таѧ. 
Ны́нѣ ѿпꙋща́еши: Трист҃о́е: покло́ны  трѝ. Прест҃а́ѧ трⷪ҇це: Ѻ҆́ч҃е на́шъ: И҆  настоѧ́щыѧ тропарѝ, гла́съ д҃: Бцⷣе дв҃о ра́дꙋйсѧ:  И҆ твори́мъ покло́нъ є҆ди́нъ. Сла́ва: Крⷭ҇ти́телю  хрⷭ҇то́въ: покло́нъ є҆ди́нъ. И҆ ны́нѣ: Моли́те ѡ҆  на́съ ст҃і́и а҆пⷭ҇ли: покло́нъ є҆ди́нъ. Та́же, Под̾  твоѐ бл҃гоꙋтро́бїе: без̾ покло́на. Гдⷭ҇и поми́лꙋй,  м҃ кро́ткимъ и҆ ти́химъ гла́сомъ. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́тче. Сщ҃е́нникъ: Сы́й бл҃гослове́нъ  хрⷭ҇то́съ бг҃ъ на́шъ всегда̀, ны́нѣ и҆ при́снѡ и҆ во  вѣ́ки вѣкѡ́въ. Мы́ же: А҆ми́нь. И҆ мл҃твꙋ:  Нбⷭ҇ный цр҃ю̀: 
И҆ твори́мъ трѝ покло́ны вели̑кїѧ, и҆ глаго́лемъ  мл҃твꙋ прпⷣнагѡ є҆фре́ма сѵ́рїна: 
Гдⷭ҇и и҆ влⷣко живота̀ моегѡ̀, дꙋ́хъ пра́здности  оу҆ны́нїѧ, любонача́лїѧ, и҆ праздносло́вїѧ не да́ждь  мѝ. (л. ѻ҃и) 
Дꙋ́хъ же цѣломꙋ́дрїѧ, смиреномꙋ́дрїѧ, терпѣ́нїѧ,  и҆ любвѐ, да́рꙋй мѝ рабꙋ̀ твоемꙋ̀. 
Є҆́й гдⷭ҇и цр҃ю̀, да́рꙋй мѝ зрѣ́ти моѧ̑  прегрѣшє́нїѧ, и҆ не ѡ҆сꙋжда́ти бра́та моегѡ̀, ꙗ҆́кѡ  бл҃гослове́нъ є҆сѝ во вѣ́ки вѣкѡ́въ, а҆ми́нь. 
И҆ цѣлꙋ́емъ ст҃ы̑ѧ и҆ чⷭ҇тны̑ѧ і҆кѡ̑ны. И҆  глаго́летъ предстоѧ́тель: Сла́ва тебѣ̀ хрⷭ҇тѐ бж҃е,  оу҆пова́нїе на́ше, сла́ва тебѣ̀. И҆ быва́етъ мл҃тва  ѿ сщ҃е́нника, и҆ соверше́нный ѿпꙋ́стъ. 
[зрѝ] По вече́рни же въ трапе́зѣ быва́етъ  оу҆тѣше́нїе бра́тїи. По воста́нїи же ѿ трапе́зы,  повече́рїе пое́мъ ма́лое по ѻ҆бы́чаю, съ мета́нїи и҆  покло́ны по́стными. На Сла́ва въ вы́шнихъ, мета́нїѧ  г҃. [А҆́ще бы́ло бдѣ́нїе, канѡ́нъ бцⷣѣ не  глаго́летсѧ.] Досто́йно є҆́сть: Трист҃о́е,  мета̑нїѧ г҃, и҆ ѻ҆бы̑чныѧ тропарѝ. Гдⷭ҇и поми́лꙋй,  м҃. И҆́же на всѧ́кое вре́мѧ: І҆ере́й: Бж҃е  оу҆ще́дри ны̀: Покло́ны г҃ вели̑кїѧ, съ мл҃твою  ст҃а́гѡ є҆фре́ма: Гдⷭ҇и и҆ влⷣко: И҆ про́чихъ в҃і.  Та́же, Трист҃о́е. По Ѻ҆́ч҃е на́шъ: Гдⷭ҇и  поми́лꙋй, в҃і и҆ мл҃тва, Нескве́рнаѧ: И҆ да́ждь  на́мъ: И҆ ѿпꙋ́стъ. 
И҆ и҆́мже ѡ҆́бразомъ оу҆каза́сѧ слꙋ́жба вече́рни и҆  повече́рїѧ сеѧ̀ недѣ́ли, си́це да быва́етъ и҆ въ  про́чыѧ, да́же до пѧ́тыѧ недѣ́ли ст҃ы́ѧ  четыредесѧ́тницы, и҆змѣнѧ́ємымъ нѣ́кѡимъ, ѡ҆ ни́хже на  свои́хъ и҆̀мъ мѣ́стѣхъ бꙋ́детъ. 
Подоба́етъ вѣ́дати, ꙗ҆́кѡ а҆́ще бꙋ́детъ бра́тꙋ  на́шемꙋ ѿитѝ ко гдⷭ҇ꙋ во ст҃ы́хъ си́хъ дне́хъ  посредѣ̀ седми́цы: не быва́ютъ трети́ны є҆гѡ̀, да́же до  пѧтка̀ ве́чера, тогда́ бо соверша́етсѧ паннѷхі́да  є҆гѡ̀: подо́бнѣ и҆ въ сꙋббѡ́тꙋ лїтꙋргі́а є҆гѡ̀. Во  грѧдꙋ́щꙋю же сꙋббѡ́тꙋ быва́ютъ девѧти́ны є҆гѡ̀, а҆́ще  слꙋчи́тсѧ, а҆́ще ли нѝ. Четыредесѧти́ны же є҆гѡ̀  быва́ютъ, є҆гда̀ число̀ дне́й є҆гѡ̀ и҆спо́лнитсѧ:  приношє́нїѧ же, и҆ па́мѧти є҆гѡ̀ начина́ютсѧ ѿ но́выѧ  недѣ́ли, да́же до и҆сполне́нїѧ дне́й четы́редесѧти. 


(л. ѻ҃и ѡ҆б.) 
Нача́ло ст҃а́гѡ и҆ вели́кагѡ поста̀. 
Въ понедѣ́льникъ пе́рвыѧ седми́цы. 
Зна́менаетъ параекклисїа́рхъ къ свѣ́тꙋ, ко́снѣе  ра́ди вече́рнѧгѡ оу҆тѣше́нїѧ, и҆ собира́емсѧ всѝ по  ѻ҆бы́чаю въ цр҃ковь. Пое́мъ полꙋ́нощницꙋ без̾  покло́нѡвъ, то́кмѡ въ коне́цъ трѝ покло́ны вели́кїѧ, съ  мл҃твою, Гдⷭ҇и и҆ влⷣко: Сїе́ же быва́етъ въ а҃-й  де́нь то́кмѡ. Въ про́чыѧ же дни̑ ст҃а́гѡ и҆ вели́кагѡ  поста̀, пое́мъ полꙋ́нощницꙋ всю̀ съ покло́ны ѕ҃і, по  ѻ҆бы́чаю. Та́же воста́въ і҆ере́й твори́тъ ѻ҆бы́чное  мета́нїе настоѧ́телю, и҆ вхо́дитъ во ст҃ы́й ѻ҆лта́рь, и҆  прїе́мъ кади́льницꙋ, ста́нетъ пред̾ ст҃о́ю трапе́зою, и҆  кадѧ̀ крⷭ҇тоѡбра́знѡ, возгласи́тъ: Бл҃гослове́нъ бг҃ъ  на́шъ: И҆ на́мъ ѿвѣща́вшымъ: А҆ми́нь, И҆схо́дитъ  і҆ере́й и҆ кади́тъ. А҆ оу҆ста́вленный ѱалмопѣ́вецъ  глаго́летъ: Трист҃о́е, всегда̀ кромѣ̀ мета́нїй. По  Ѻ҆́ч҃е на́шъ, возглаша́етъ і҆ере́й: Ꙗ҆́кѡ твоѐ  є҆́сть црⷭ҇тво: И҆ по а҆ми́нѣ, Гдⷭ҇и поми́лꙋй,  в҃і. Прїиди́те поклони́мсѧ: три́жды, без̾  мета́нїй. И҆ ѱало́мъ ѳ҃і и҆ к҃, по концѣ̀ и҆́хъ,  Трист҃о́е, без̾ мета́нїй. По Ѻ҆́ч҃е на́шъ:  Тропарѝ ѻ҆бы̑чныѧ. Си̑мъ глаго́лємымъ, кади́тъ  і҆ере́й ст҃ы́й ѻ҆лта́рь, и҆ всю̀ цр҃ковь. Та́же,  є҆ктенїа̀: Поми́лꙋй на́съ бж҃е: Та́же, Ѡ҆  вели́комъ гдⷭ҇и́нѣ и҆ ѻ҆тцѐ на́шемъ ст҃ѣ́йшемъ  патрїа́рсѣ: Возгла́съ: Ꙗ҆́кѡ млⷭ҇тивъ и҆  чл҃вѣколю́бецъ: Чте́цъ: А҆ми́нь. И҆ глаго́летъ:  И҆́менемъ гдⷭ҇нимъ бл҃гословѝ ѻ҆́тче. И҆ а҆́бїе  і҆ере́й: Сла́ва ст҃ѣ́й, и҆ є҆диносꙋ́щнѣй: И҆  прѡ́чаѧ. Бра́тъ же, є҆гѡ́же є҆́сть де́нь, ста́въ на  оу҆рече́нномъ мѣ́стѣ, глаго́летъ шестоѱа́лмїе со  всѧ́кимъ внима́нїемъ, не борзѧ́сѧ, но со стра́хомъ  бж҃їимъ, ꙗ҆́кѡ къ самомꙋ̀ бг҃ꙋ бесѣ́дꙋющи неви́димѡ. 
И҆ не и҆́мать кто̀ вла́сти шепты̑ твори́ти, нижѐ  плю́нꙋти, и҆лѝ хра́кнꙋти: но па́че внима́ти ѿ  ѱало́мника глаго́лємымъ, рꙋ́цѣ и҆мꙋ́ще согбе́ны къ  пе́рсемъ, главы̑ же преклоне́ны, и҆ ѻ҆́чи (л. ѻ҃ѳ)  и҆мꙋ́ще до́лꙋ, серде́чныма ѻ҆чи́ма зрѧ́ще къ  восто́кѡмъ, да мо́лимсѧ ѡ҆ грѣсѣ́хъ на́шихъ, помина́юще  сме́рть, и҆ бꙋ́дꙋщꙋю мꙋ́кꙋ, и҆ жи́знь вѣ́чнꙋю. 
Въ нача́ло же р҃в-гѡ ѱалма̀, глаго́летъ і҆ере́й  оу҆́трєннїѧ мл҃твы. По сконча́нїи же ѱалмѡ́въ,  Сла́ва, и҆ ны́нѣ, а҆ллилꙋ́їа, три́жды. Та́же, є҆ктенїа̀  вели́каѧ, и҆ возгла́съ. Пое́тъ же оу҆чине́нный мона́хъ  а҆ллилꙋ́їа, во гла́съ прилꙋчи́вшагѡсѧ въ ѻ҆ктѡ́ихѣ  гла́са. Сті́хъ а҃: Ѿ но́щи оу҆́тренюетъ дꙋ́хъ мо́й  къ тебѣ̀ бж҃е, занѐ свѣ́тъ повелѣ̑нїѧ твоѧ̑. Сті́хъ  в҃: Пра́вдѣ наꙋчи́тесѧ живꙋ́щїи на землѝ. Сті́хъ  г҃: За́висть прїи́метъ лю́ди ненака̑занныѧ. Сті́хъ  д҃: Приложѝ и҆́мъ ѕла̀ гдⷭ҇и, приложѝ ѕла̀ сла̑внымъ  землѝ. И҆ по ко́емждо стїхѣ̀, а҆ллилꙋ́їа, три́жды.  Та́же трⷪ҇чны гла́са. Пое́мъ же со оу҆миле́нїемъ  велегла́снѡ и҆ ко́снѡ съ пѣ́нїемъ. На в҃-мъ стїхѣ̀,  Сла́ва: А҆ на тре́тїемъ, И҆ ны́нѣ: 
Та́же стїхосло́вимъ є҆ди́нꙋ каѳі́смꙋ ѱалти́ра. По  а҆нтїфѡ́нѣ же, на а҆ллилꙋ́їа твори́мъ покло́ны трѝ,  всѝ ра́внѡ, послѣ́дꙋюще и҆гꙋ́менꙋ, и҆лѝ  є҆кклисїа́рхꙋ. По пе́рвой каѳі́смѣ сѣда́льны  оу҆мили́тєльныѧ ѻ҆смогла́сника. [зрѝ] Та́же  чте́нїе во ст҃о́мъ є҆фре́мѣ, занѐ ѿ тогѡ̀ днѐ  начина́етсѧ ст҃ы́й є҆фре́мъ, и҆ чте́тсѧ до пѧтка̀  цвѣтоно́сныѧ недѣ́ли. 
По в҃-мъ стїхосло́вїи сѣда́ленъ трїѡ́ди господи́на  і҆ѡ́сифа. Гла́съ в҃. 
Подо́бенъ: Млⷭ҇рдїѧ сꙋ́щи: 
Поста̀ бж҃е́ственнымъ нача́ткомъ оу҆миле́нїе  стѧ́жимъ, ѿ дꙋшѝ вопїю́ще: влⷣко хрⷭ҇тѐ, мл҃твꙋ  на́шꙋ прїимѝ, ꙗ҆́кѡ и҆збра́нное кади́ло, и҆ и҆зба́ви  на́съ, мо́лимсѧ, ѕлосмра́дныѧ тлѝ, и҆ мꙋ́ки стра́шныѧ,  ꙗ҆́кѡ є҆ди́нъ сы́й бл҃гоꙋвѣ́тливый. 
Сла́ва, то́йже. И҆ ны́нѣ, бг҃оро́диченъ.  Подо́бенъ: 
Млⷭ҇рдїѧ сꙋ́щи и҆сто́чникъ, млⷭ҇ти сподо́би на́съ  бцⷣе, при́зри на лю́ди согрѣши̑вшыѧ, ꙗ҆вѝ ꙗ҆́кѡ  при́снѡ си́лꙋ твою̀: на тѧ́ бо оу҆пова́юще, ра́дꙋйсѧ  вопїе́мъ тѝ, ꙗ҆́коже и҆ногда̀ гаврїи́лъ безпло́тныхъ  а҆рхїстрати́гъ. (л. ѻ҃ѳ ѡ҆б.) 
И҆ па́ки чте́нїе во ст҃ѣ́мъ є҆фре́мѣ. 
По г҃-мъ стїхосло́вїи сѣда́ленъ господи́на  ѳео́дѡра. Гла́съ в҃. 
Подо́бенъ: Пречⷭ҇томꙋ твоемꙋ̀ ѡ҆́бразꙋ: 
Всечⷭ҇тно́е воздержа́нїе начне́мъ свѣ́тлѡ,  лꙋча́ми сїѧ́юще ст҃ы́хъ за́повѣдей хрⷭ҇та̀ бг҃а на́шегѡ,  любвѐ свѣ́тлостїю, мл҃твы блиста́нїемъ, чистоты̀  ѡ҆чище́нїемъ, бл҃гомꙋ́жества крѣ́постїю: ꙗ҆́кѡ да  свѣтоно́сни предвари́мъ во ст҃о́е и҆ тридне́вное  воскрⷭ҇нїе, ѡ҆сїѧва́ющее нетлѣ́нїе мі́рꙋ. 
Сла́ва, то́йже. И҆ ны́нѣ, бг҃оро́диченъ.  Подо́бенъ: 
Неѡбори́мꙋю мл҃твꙋ твою̀ стѧжа́въ въ лю́тыхъ,  свобожда́юсѧ ѿ ѡ҆скорблѧ́ющихъ мѧ̀ па́че наде́жди  чꙋ́днѡ. ѽ мт҃и бж҃їѧ, предварѧ́еши всегда̀ просѧ́щымъ  тѧ̀ вѣ́рнѡ. ѿѻнꙋ́дꙋже бл҃года́рнѡ вопїе́мъ тѝ:  прїимѝ влⷣчце, кра̑ткаѧ бл҃года́рствєннаѧ, вмѣ́стѡ  си́хъ бꙋ́ди мѝ во всѣ́хъ по́мощь. 
Та́же чте́нїе въ лаѵсаи́цѣ. ѱало́мъ н҃. И҆  ѻ҆бы́чнаѧ мл҃тва: Сп҃сѝ бж҃е лю́ди твоѧ̑: Та́же  возгла́съ. Посе́мъ начина́емъ: Гдⷭ҇ви пое́мъ: на  гла́съ канѡ́на мине́и, днѐ ст҃а́гѡ. И҆ глаго́лютъ стїхѝ  пѣ́сней ско́рѡ, кі́йждо ли́къ сво́й сті́хъ: до́ндеже  дости́гнꙋтъ до Ѡ҆гꙋстѣ́ша: и҆ ѿ тогѡ̀ начина́ютъ  сті́хъ держа́ти на д҃і. И҆ пое́мъ мине́и со і҆рмосо́мъ  на ѕ҃, пое́мъ же си́це: Пе́рвый ли́къ глаго́летъ сті́хъ:  Ѡ҆гꙋстѣ́ша: и҆ пое́тъ і҆рмо́съ. Вторы́й же ли́къ  глаго́летъ в҃ сті́хъ: Речѐ вра́гъ: И҆ по не́мъ  тропа́рь канѡ́на. И҆ порѧ́дꙋ стїхѝ по ликѡ́мъ до,  Тогда̀ потща́шасѧ: ѿ стїха́ же Тогда̀ потща́шасѧ,  начина́емъ трипѣ́снецъ господи́на і҆ѡ́сифа, на д҃. на  Гдⷭ҇ь же црⷭ҇твꙋѧй: пое́мъ дрꙋгі́й трипѣ́снецъ  господи́на ѳео́дѡра стꙋді́та: и҆ пое́тъ а҃-й ли́къ  тропа́рь. в҃-й же ли́къ в҃ сті́хъ, и҆ тропа́рь. Посе́мъ  соедини́вшымсѧ двꙋ́мъ ликѡ́мъ, пою́тъ, Сла́ва, трⷪ҇ченъ,  вы́шшимъ гла́сомъ: И҆ ны́нѣ, Бг҃оро́диченъ. Та́же  глаго́лемъ высоча́йшимъ гла́сомъ: Сла́ва тебѣ̀ бж҃е  на́шъ, сла́ва тебѣ̀. (л. п҃) И҆ пое́мъ и҆́ный тропа́рь  господи́на ѳео́дѡра. Поне́же бо по пѧтѝ тропаре́й  и҆́мать пѣ́снь: Послѣди́ же глаго́лемъ катава́сїю,  і҆рмо́съ втора́гѡ канѡ́на. 
Си́це пое́тсѧ ѻ҆сма́ѧ и҆ девѧ́таѧ пѣ̑сни. 
Тре́тїю же пѣ́снь пое́мъ си́це: 
Глаго́летъ пе́рвый ли́къ сті́хъ: Гдⷭ҇ь взы́де на  нб҃са̀: и҆ тропа́рь канѡ́на мине́и. Вторы́й ли́къ  сті́хъ: И҆ да́стъ крѣ́пость царю̀: И҆ вторы́й  тропа́рь канѡ́на мине́и. Та́же, Сла́ва, и҆ ны́нѣ, съ  тропарѝ канѡ́на. И҆ пое́тъ пе́рвый ли́къ і҆рмо́съ мине́и  тре́тїѧ пѣ́сни, послѣдѝ канѡ́на. 
Си́мъ ѡ҆́бразомъ пое́мъ и҆ ѕ҃-ю пѣ́снь. 
Четве́ртꙋю же, и҆ пѧ́тꙋю, и҆ седмꙋ́ю пѣ̑сни си́це  пое́мъ: 
Глаго́ли пе́рвѣе і҆рмо́съ канѡ́на мине́и, та́же  конє́чныѧ два̀ стїха̑ пѣ́сни пое́мъ къ тропарє́мъ  канѡ́на: и҆ Сла́ва, и҆ ны́нѣ, і҆рмосо́мъ же не  покрыва́емъ пѣ́сни: занѐ і҆рмо́съ глаго́летсѧ пре́жде  пѣ́сни. Пою́тсѧ же і҆рмосы̀ мине́и по канѡ́нѣ, то́кмѡ  по тре́тїей и҆ шесто́й пѣ́снехъ: зане́же оу҆ тѣ́хъ  пѣ́сней пе́рвѣе і҆рмо́съ не пое́тсѧ. Въ про́чыѧ же дни̑  седми́цы кромѣ̀ понедѣ́льника, та́кѡ пое́тсѧ и҆ а҃-ѧ  пѣ́снь, ꙗ҆́коже оу҆каза́сѧ ѡ҆ д҃-й, и҆ є҃-й,  пѣ́снехъ. А҆ въ ни́хже пѣ́снехъ бꙋ́детъ трипѣ́снецъ,  пое́тсѧ послѣдѝ канѡ́на катава́сїа, і҆рмо́съ  трипѣ́снца, ꙗ҆́коже вы́шше и҆з̾ѧви́сѧ. 
[зрѝ] Вѣ́домо же бꙋ́ди: ꙗ҆́кѡ ѻ҆смогла́сникъ не  пое́тсѧ во всю̀ свѧтꙋ́ю м҃-цꙋ, кромѣ̀ недѣ́ль. Пое́тсѧ  же то́чїю мине́а, и҆ трипѣ́снецъ. А҆ въ ни́хже пѣ́снехъ  нѣ́сть трипѣ́снца, пое́тсѧ то́кмѡ мине́а. По г҃-й  пѣ́сни глаго́летъ і҆ере́й є҆ктенїю̀ ма́лꙋю. Та́же  сѣда́ленъ ст҃а́гѡ є҆ди́ножды. Сла́ва, и҆ ны́нѣ,  бг҃оро́диченъ: И҆ чте́нїе въ лаѵсаи́цѣ. По ѕ҃-й пѣ́сни  є҆ктенїа̀ ма́лаѧ. Та́же сѣда́ленъ мч҃нченъ: а҆́ще же  и҆́мать ст҃ы́й конда́къ, глаго́лемъ є҆го̀ здѣ̀:  мч҃нченъ же глаго́лемъ по а҃-й каѳі́смѣ съ сѣда́льнами,  съ припѣ́вомъ: Ди́венъ бг҃ъ во ст҃ы́хъ свои́хъ: И҆  чте́нїе въ сѷнаѯарѣ̀. (л. п҃ ѡ҆б.) 
Канѡ́нъ и҆ трипѣ́снецъ господи́на і҆ѡ́сифа. Гла́съ  в҃: 
Пѣ́снь а҃:  
І҆рмо́съ: Грѧди́те лю́дїе: 
Здѣ̀ стїхосло́витсѧ пе́рваѧ пѣ́снь. 
Ка́кѡ ны́нѣ моегѡ̀ воспла́чꙋ ѿпаде́нїѧ; ко́е  нача́ло сотворю̀ сп҃се́нїѧ моегѡ̀, блꙋ́днѡ пожи́вый,  ще́дре; и҆́миже сꙋдьба́ми вѣ́си, сп҃си́ мѧ. 
Сѐ вре́мѧ покаѧ́нїѧ, сѐ де́нь сп҃си́тельный,  поще́нїѧ вхо́дъ: дꙋшѐ бо́дрствꙋй, и҆ страсте́й вхо́ды  затворѝ, ко гдⷭ҇ꙋ взира́ющи. 
Грѣхѡ́въ треволне́нїе бꙋрѧ́щеесѧ, во глꙋбинꙋ̀  низвлачи́тъ мѧ̀ ѿча́ѧнїѧ: но къ твое́й прибѣга́ю  пꙋчи́нѣ млⷭ҇ти, сп҃си́ мѧ гдⷭ҇и. 
Є҆ди́нъ а҆́зъ грѣхꙋ̀ порабо́тихсѧ, є҆ди́нъ  а҆́зъ страсте́мъ двє́ри ѿверзо́хъ, бл҃гоꙋвѣ́тливе  сло́ве, ѡ҆брати́ мѧ сп҃се бл҃гоꙋтро́бїемъ твои́мъ. 
Бг҃оро́диченъ: И҆сто́чникъ безстра́стїѧ ро́ждшаѧ,  оу҆ѧ́звлена страстьмѝ ѻ҆трокови́це и҆сцѣлѝ, и҆  ѻ҆гнѧ̀ вѣ́чнагѡ и҆схитѝ мѧ̀, є҆ди́на  бг҃обл҃года́тнаѧ. 
И҆́ный трипѣ́снецъ господи́на ѳео́дѡра, гла́съ и҆  і҆рмо́съ то́йже: 
Грѧди́те лю́дїе, дне́сь воспрїи́мемъ поще́нїй  дарова́нїе, ꙗ҆́кѡ бг҃одарова́нное вре́мѧ покаѧ́нїѧ, въ  се́мъ сп҃са оу҆млⷭ҇тивимъ. 
Приспѣ̀ ны́нѣ, введе́сѧ по́двигѡвъ вре́мѧ,  поста̀ по́прище, оу҆се́рднѡ всѝ начне́мъ се́й,  добродѣ́тєли гдⷭ҇ви ꙗ҆́кѡ да́ры носѧ́ще. 
Сла́ва, трⷪ҇ченъ: Є҆ди́нице про́стаѧ,  трисвѣ́тлаѧ, нача́льственнѣйшаѧ є҆ди́на,  всемо́щнѣйшаѧ, всежи́зненнаѧ, бж҃е и҆ гдⷭ҇и, ѻ҆́ч҃е  вседержи́телю, сн҃е и҆ дш҃е, сп҃са́й чтꙋ́щыѧ тѧ̀. 
Бг҃оро́диченъ: Бж҃їю ст҃ꙋ́ю го́рꙋ воспои́мъ,  мр҃і́ю нескве́рнꙋю, и҆з̾ неѧ́же возсїѧ̀ пра́вды сл҃нце,  сꙋ́щымъ во тьмѣ̀ хрⷭ҇то́съ, всѣ́хъ жи́знь. (л. п҃а) 
Сла́ва тебѣ̀ бж҃е на́шъ, сла́ва тебѣ̀. 
Колесни́ца ѻ҆́гненнаѧ прїѧ́тъ и҆лїю̀ чꙋ́днаго,  посто́мъ воѡрꙋже́ннаго, мѡѷсе́а показа̀ зри́телѧ  неизрече́нныхъ: и҆ мы̀ се́й прїи́мше, оу҆́зримъ хрⷭ҇та̀. 
Сла́ва тебѣ̀ бж҃е на́шъ, сла́ва тебѣ̀. 
Бра́шно а҆да́мъ ꙗ҆дѐ, и҆ ѿ раѧ̀ того̀  невоздержа́нїе и҆зри́нꙋ: на́съ же, гдⷭ҇и по́стъ прїе́мый,  достѡ́йны покаѧ́нїѧ покажѝ чл҃вѣколю́бче. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
По ѕ҃-й пѣ́сни мч҃нченъ гла́са. 
Пѣ́снь и҃:  
І҆рмо́съ: Въ пе́щь ѻ҆́гненнꙋю: 
Ѻ҆гнесожже́на сластьмѝ, и҆ дꙋшѝ зри́тельнымъ  помраче́на, ѻ҆гне́мъ твоегѡ̀ стра́ха ѡ҆бнови́въ хрⷭ҇тѐ,  свѣ́томъ мѧ̀ сп҃се́нїѧ ѡ҆зарѝ, да тѧ̀ сла́влю во всѧ̑  вѣ́ки. 
Сы́тость возненави́дѣвши страсте́й, напита́йсѧ  до́брыхъ сла́достною пи́щею, и҆ оу҆слади́сѧ па́че ѿ  поста̀ сла́достїю, го́рести сласте́й оу҆клонѧ́ющисѧ,  смире́ннаѧ дꙋшѐ моѧ̀, и҆ поживѝ во вѣ́ки. 
Ѡ҆слѣпле́нъ дꙋше́ю, и҆ пїѧ́нствомъ страсте́й  ѡ҆темне́нъ, ника́коже взира́ю къ тебѣ̀ є҆ди́номꙋ бг҃ꙋ.  тѣ́мже мѧ̀ оу҆ще́дри и҆ просвѣтѝ, и҆ покаѧ́нїѧ  ѿве́рзи мѝ врата̀. 
Бг҃оро́диченъ: Ѡ҆нб҃си́вшаѧ на́ше земно́е и҆  тлѣ́нное чⷭ҇таѧ, сꙋщество̀, те́плою твое́ю мл҃твою,  оу҆пра́витисѧ на́шымъ мольба́мъ и҆ моле́нїѧмъ сотворѝ,  къ твоемꙋ̀ и҆ всѣ́хъ бг҃ꙋ и҆ цр҃ю̀. 
И҆́ный. 
І҆рмо́съ: Дре́вле ѡ҆роси́вшаго: 
Свѣ́тлѡ оу҆срѧ́щимъ поста̀ вхо́дъ вѣ́рнїи, и҆  да не сѣ́тꙋимъ: но ѡ҆мы́имъ ли́ца на̑ша (л. п҃а ѡ҆б.)  безстра́стїѧ водо́ю, бл҃гословѧ́ще и҆ превозносѧ́ще  хрⷭ҇та̀ во вѣ́ки. 
Є҆ле́емъ пома́завше млⷭ҇ти дꙋшѝ главꙋ̀, не  многосло́вимъ ѻ҆ц҃ꙋ̀ на́шемꙋ, сꙋ́щемꙋ на нб҃сѣ́хъ,  мл҃твы возсыла́юще, бл҃гословѧ́ще и҆ превозносѧ́ще є҆го̀  во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Присносꙋ́щна, безнача́льна ѻ҆ц҃а̀, воспои́мъ  вѣ́рнїи, сн҃а же собезнача́льна, и҆ дх҃а сопросїѧ́вша  и҆з̾ ѻ҆ц҃а̀, є҆диносꙋ́щна ли́ца, є҆ди́нагѡ сꙋ́ща  всеси́льнагѡ нача́ла и҆ вла́сти. 
Бг҃оро́диченъ: Мт҃и бг҃озва́ннаѧ, ѡ҆чисти́лище  вои́стиннꙋ вѣ́рныхъ, и҆з̾ тебе́ бо ѡ҆ставле́нїе  подава́етсѧ всѣ̑мъ бога́тнѡ: сн҃а твоего̀ и҆ гдⷭ҇а не  преста́й молѧ́щи ѡ҆ пою́щихъ тѧ̀. 
Сла́ва тебѣ̀ бж҃е на́шъ, сла́ва тебѣ̀. 
Пости́всѧ гдⷭ҇ь четыредесѧ́тнꙋю мѣ́рꙋ дне́й, сїѧ̑  ны́нѣ ѡ҆ст҃ѝ и҆ ѡ҆чи́сти дни̑, бра́тїе, въ нѧ́же  дости́гше, зове́мъ: бл҃гослови́те, и҆ превозноси́те  хрⷭ҇та̀ во вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Дре́вле ѡ҆роси́вшаго є҆врє́йскїѧ  ѻ҆́троки въ пла́мени, и҆ ѡ҆пали́вшаго гдⷭ҇а халдє́и  пресла́внѡ въ не́мъ, воспои́мъ, глаго́люще:  бл҃гослови́те, и҆ превозноси́те є҆го̀ во вѣ́ки. 
И҆ стїхосло́витсѧ Чⷭ҇тнѣ́йшꙋю: 
Пѣ́снь ѳ҃:  
І҆рмо́съ: Ѿ бг҃а бг҃а сло́ва: 
Поста̀ де́нь, ѿложе́нїе грѣха̀ да бꙋ́детъ тѝ  дꙋшѐ, и҆ къ бг҃ꙋ ма́нїе вкꙋ́пѣ, и҆ присвое́нїе: ꙗ҆́кѡ  да оу҆бѣжи́ши ѕло́бныѧ про́пасти, и҆ са̑мыѧ то́кмѡ  пꙋти̑ возлю́биши, ведꙋ́щыѧ ко ѻ҆́номꙋ поко́ю. 
И҆ помышле́ньми поползнꙋ́всѧ, и҆ пло́тїю  прегрѣши́въ рыда́ю, и҆ стеню̀, и҆ вопїю̀: сп҃си́ мѧ  гдⷭ҇и, сп҃си́ мѧ (л. п҃в) неѕло́биве є҆ди́не, и҆ не  ѡ҆сꙋдѝ менѐ во ѻ҆́гнь гее́нны ѻ҆́ныѧ, ѡ҆сꙋжде́нїѧ  досто́йнаго. 
Во свѣ́тлꙋю поста̀ ѡ҆бле́кшесѧ ри́зꙋ, пїѧ́нства  те́мныѧ и҆ ѕлотѧ́жкїѧ совлеце́мсѧ ѻ҆де́жды, и҆ свѣ́тли  бы́вше бж҃е́ственными добродѣ́тельми, свѣтоза̑рнаѧ  сп҃сѡва вѣ́рою оу҆́зримъ страда̑нїѧ. 
Бг҃оро́диченъ: И҆знемо́гшꙋю всѣ́ми прило́ги  ѕло́бныхъ бѣсѡ́въ, стра́стнꙋю мою̀ дꙋ́шꙋ и҆сцѣлѝ  пречⷭ҇таѧ влⷣчце, цѣли́телѧ ро́ждшаѧ хрⷭ҇та̀,  и҆збавле́нїе на́съ, вѣ́дꙋщихъ тѧ̀ ѻ҆трокови́цꙋ, дв҃ꙋ  нетлѣ́ннꙋ. 
И҆́ный. І҆рмо́съ: Преесте́ственнѡ: 
Ны́нѣ наста̀ вре́мѧ ст҃ы́хъ постѡ́въ, начне́мъ  сего̀ въ до́брыхъ пребыва́нїихъ: въ сꙋда́хъ бо и҆  крамола́хъ не пости́тесѧ глаго́летъ. 
Въ горѣ̀ хѡри́въ посто́мъ ѡ҆чи́щьсѧ, ви́дѣ бг҃а  и҆лїа̀: ѡ҆чи́стимъ и҆ мы̀ посто́мъ се́рдце, и҆ оу҆́зримъ  хрⷭ҇та̀. 
Сла́ва, трⷪ҇ченъ: Є҆ди́номꙋ є҆стествꙋ̀  покланѧ́юсѧ, трѝ ли́ца пою̀, є҆ди́наго бг҃а всѣ́хъ,  ѻ҆ц҃а̀, и҆ сн҃а, и҆ ст҃а́го дх҃а, присносꙋ́щное нача́ло. 
Бг҃оро́диченъ: Чⷭ҇таѧ ѻ҆троча̀ ражда́еши, дв҃а  мле́комъ дои́ши: ка́кѡ въ сїю̑ двою̀ дв҃ствꙋеши ро́ждши;  бг҃ъ є҆́сть содѣ́ѧвый, не взыскꙋ́й ѿ менѐ, є҆́же  ка́кѡ; 
Сла́ва тебѣ̀ бж҃е на́шъ, сла́ва тебѣ̀. 
Де́нь є҆ди́нъ оу҆́бѡ, речѐ, житїѐ всѧ́кѡ  земны́хъ: трꙋжда́ющымсѧ ѿ любвѐ четы́редесѧть сꙋ́ть  дне́й поста̀, ꙗ҆̀же соверши́мъ свѣ́тлѡ. 
І҆рмо́съ: Преесте́ственнѡ пло́тїю заче́ншꙋю во  чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во,  въ пѣ́снехъ немо́лчныхъ велича́емъ вѣ́рнїи. 
Та́же, Досто́йно є҆́сть: Покло́нъ є҆ди́нъ.  Є҆ктенїа̀: Па́ки, и҆ па́ки: И҆ свѣти́ленъ трⷪ҇ченъ  гла́са. На Всѧ́кое дыха́нїе стїхѡ́въ не (л. п҃в  ѡ҆б.) пое́мъ, но стїхологисꙋ́емъ: Хвали́те гдⷭ҇а съ  нб҃съ: Ѻ҆бы̑чныѧ ѱалмы̀, г҃. И҆ а҆́ще прилꙋчи́тсѧ въ  мине́и на рѧдꙋ̀ два̀ ст҃ы́хъ: Пое́мъ є҆ди́номꙋ ве́черъ  стїхи̑ры, а҆ дрꙋго́мꙋ на хвали́техъ стїхи̑ры на д҃, а҆́ще  бꙋ́дꙋтъ. А҆́ще же нѝ, глаго́летъ оу҆чине́нный бра́тъ:  Тебѣ̀ сла́ва подоба́етъ гдⷭ҇и бж҃е на́шъ, и҆ тебѣ̀  сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ,  ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.  Сла́ва тебѣ̀, показа́вшемꙋ на́мъ свѣ́тъ. Сла́ва  въ вы́шнихъ бг҃ꙋ: И҆ прѡ́чаѧ. И҆ твори́мъ мета̑нїѧ г҃,  ра́внѡ на мѣ́стѣхъ на́шихъ стоѧ́ще. Посе́мъ і҆ере́й:  И҆спо́лнимъ оу҆́треннюю: И҆ возгла́съ. 
И҆ совокꙋ́пльшесѧ ѻ҆́ба ли̑ка вкꙋ́пѣ, пое́мъ: На  стїхо́внѣ самогла́сенъ, гла́съ є҃: 
Прїи́де по́стъ, ма́ти цѣломꙋ́дрїѧ, ѡ҆бличи́тель  грѣхѡ́въ, проповѣ́дникъ покаѧ́нїѧ, жи́тельство  а҆́гг҃лѡвъ, и҆ сп҃се́нїе человѣ́кѡвъ, вѣ́рнїи  возопїи́мъ: бж҃е, поми́лꙋй на́съ. 
Сті́хъ: И҆спо́лнихомсѧ заꙋ́тра: 
И҆ повторѧ́емъ то́йже. 
Та́же сті́хъ: И҆ бꙋ́ди свѣ́тлость: 
И҆ мч҃нченъ: Бл҃гослове́но во́инство цр҃ѧ̀  нбⷭ҇нагѡ, а҆́ще бо и҆ земноро́днїи бы́ша стрⷭ҇тоте́рпцы,  но а҆́гг҃льскїй са́нъ потща́шасѧ дости́гнꙋти, ѡ҆  тѣлесѣ́хъ небре́гше, и҆ страстьмѝ свои́ми безпло́тныхъ  че́сти сподо́бишасѧ: мл҃твами и҆́хъ, гдⷭ҇и сп҃сѝ дꙋ́шы  на́шѧ. 
Сла́ва, и҆ ны́нѣ, бг҃оро́диченъ: Тѧ̀ бж҃їю мт҃рь,  дв҃ꙋ чⷭ҇тꙋю и҆ херꙋві̑мъ ст҃ѣ́йшꙋю, во гла́сѣхъ  пѣ́сней велича́емъ: занѐ дꙋше́ю и҆ тѣ́ломъ бцⷣꙋ  и҆сповѣ́дꙋемъ, ꙗ҆́кѡ вои́стиннꙋ ро́ждшꙋю бг҃а  воплоще́нна: моли́сѧ пречⷭ҇таѧ ѡ҆ дꙋша́хъ на́шихъ. 
Та́же, Бл҃го є҆́сть: два́жды. Трист҃о́е, и҆  мета̑нїѧ г҃. Прест҃а́ѧ трⷪ҇це: Ѻ҆́ч҃е на́шъ: По  внегда́ же рещѝ і҆ере́ю: Ꙗ҆́кѡ твоѐ є҆́сть (л. п҃г)  црⷭ҇тво: глаго́лемъ тропа́рь: Въ хра́мѣ стоѧ́ще  сла́вы твоеѧ̀: И҆ глаго́лемъ, Гдⷭ҇и поми́лꙋй, м҃.  Та́же ѿхо́дитъ сщ҃е́нникъ, и҆ глаго́летъ: Сы́й  бл҃гослове́нъ хрⷭ҇то́съ бг҃ъ на́шъ: Нбⷭ҇ный цр҃ю̀:  Посе́мъ же стои́мъ, и҆ мо́лимсѧ въ себѣ̀, во свое́мъ  помышле́нїи глаго́люще мл҃твꙋ прпⷣбнагѡ ѻ҆тца̀ на́шегѡ  є҆фре́ма: Гдⷭ҇и и҆ влⷣко живота̀ моегѡ̀: И҆  покло́ны вели́кїѧ г҃: и҆ ма́лыхъ в҃і, глаго́люще въ  себѣ̀ на є҆ди́номъ ко́емждо: Бж҃е, ѡ҆чи́сти мѧ̀  грѣ́шнаго. Та́же па́ки и҆́нъ покло́нъ вели́кїй  є҆ди́нъ, глаго́люще и҆ въ не́мъ предпи́саннꙋю мл҃твꙋ  всю̀ ст҃а́гѡ є҆фре́ма. И҆ по є҆́же воста́ти на́мъ,  начина́етъ предстоѧ́тель: Прїиди́те поклони́мсѧ:  три́жды, и҆ мета̑нїѧ трѝ. И҆ совокꙋплѧ́емъ пе́рвый  ча́съ. И҆ сконча́нꙋ тре́тїемꙋ ѱалмꙋ̀, глаго́лемъ  а҆ллилꙋ́їа, и҆ мета̑нїѧ трѝ. 
Подоба́етъ вѣ́дати: Ꙗ҆́кѡ во всѧ̑ понедѣ́льники  ст҃ы́ѧ четыредесѧ́тницы на а҃-мъ часѣ̀ каѳі́смы не  стїхосло́вимъ. Въ про́чыѧ же дни̑, стїхосло́вимъ  каѳі́смꙋ, и҆ твори́мъ на ко́емждо а҆нтїфѡ́нѣ мета̑нїѧ  трѝ. 
Та́кожде и҆ въ пѧто́къ, пе́рвый ча́съ и҆ девѧ́тый,  без̾ каѳі́смы. Пое́тъ же оу҆чине́нный чте́цъ, и҆лѝ  і҆ере́й, средѝ цр҃кве тропа́рь, на гла́съ ѕ҃: Заꙋ́тра  оу҆слы́ши гла́съ мо́й: И҆ мы̀ пое́мъ велегла́снѡ  то́жде, и҆ твори́мъ колѣноприклоне́нїе на зе́млю.  Та́кожде и҆ на про́чыѧ два̀ стїха̑. Сті́хъ а҃: Глаго́лы  моѧ̑ внꙋшѝ гдⷭ҇и, разꙋмѣ́й зва́нїе моѐ. Сті́хъ в҃:  Ꙗ҆́кѡ къ тебѣ̀ помолю́сѧ гдⷭ҇и. И҆ па́ки: Заꙋ́тра  оу҆слы́ши гла́съ мо́й: Сла́ва, и҆ ны́нѣ: Что́ тѧ  нарече́мъ, ѽ бл҃года́тнаѧ, И҆ мета̑нїѧ г҃. Та́же:  Стѡпы̀ моѧ̑ напра́ви по словесѝ твоемꙋ̀, и҆ да не  ѡ҆блада́етъ мно́ю всѧ́кое беззако́нїе. И҆ повторѧ́емъ  то́йжде. Та́же: И҆зба́ви мѧ̀ ѿ клеветы̀  человѣ́ческїѧ, и҆ сохраню̀ за́пѡвѣди твоѧ̑. Па́ки  то́йжде: Лицѐ твоѐ просвѣтѝ на раба̀ твоего̀, и҆  наꙋчи́ мѧ ѡ҆правда́нїємъ твои̑мъ. Па́ки то́йжде. Сїе́  же глаго́лемъ три́жды, велегла́снѡ и҆ ко́снѡ. Да  и҆спо́лнѧтсѧ оу҆ста̀ моѧ̑ хвале́нїѧ твоегѡ̀ гдⷭ҇и:  Трист҃о́е. И҆ мета̑нїѧ трѝ. Прест҃а́ѧ трⷪ҇це:  Ѻ҆́ч҃е на́шъ: Возглаша́етъ сщ҃е́нникъ: Ꙗ҆́кѡ  твоѐ (л. п҃г ѡ҆б.) є҆́сть црⷭ҇тво: И҆ по а҆ми́нѣ  глаго́лемъ тропа́рь. Въ понедѣ́льникъ оу҆́бѡ, и҆ во  вто́рникъ, и҆ четверто́къ, глаго́ли бг҃оро́диченъ:  Пресла́внꙋю бж҃їю мт҃рь: Въ сре́дꙋ же и҆ пѧто́къ  глаго́ли: Ско́рѡ предварѝ, пре́жде да́же не  порабо́тимсѧ: Гдⷭ҇и поми́лꙋй, И҆ глаго́лемъ мл҃твꙋ:  И҆́же на всѧ́кое вре́мѧ: Гдⷭ҇и поми́лꙋй, три́жды.  Сла́ва, и҆ ны́нѣ, Чⷭ҇тнѣ́йшꙋю херꙋві̑мъ: И҆  покло́нъ є҆ди́нъ. И҆́менемъ гдⷭ҇нимъ бл҃гословѝ  ѻ҆́тче. Сщ҃е́нникъ: Бж҃е, оу҆ще́дри ны̀, и҆  бл҃гословѝ ны̀, просвѣтѝ лицѐ твоѐ на ны̀, и҆  поми́лꙋй ны̀. И҆ твори́мъ покло́ны, ꙗ҆́коже  предписа́сѧ: и҆ пото́мъ глаго́летъ предстоѧ́тель, и҆лѝ  чте́цъ: Трист҃о́е, и҆ мета̑нїѧ трѝ. Ѻ҆́ч҃е на́шъ:  Гдⷭ҇и поми́лꙋй, м҃. И҆ мл҃тва, Хрⷭ҇тѐ свѣ́те  и҆́стинный: І҆ере́й: Сла́ва тебѣ̀ хрⷭ҇тѐ бж҃е,  оу҆пова́нїе на́ше сла́ва тебѣ̀. Мы́ же, Сла́ва, и҆  ны́нѣ: Гдⷭ҇и поми́лꙋй, три́жды. Бл҃гословѝ. И҆  ѿпꙋ́стъ. Та́же, Многолѣ́тное. И҆ цѣлꙋ́емъ ст҃ы̑ѧ  і҆кѡ̑ны. 
Та́же и҆схо́димъ, лїті́ю творѧ́ще въ притво́рѣ. 
И҆ та́мѡ глаго́лютсѧ ѻ҆бы̑чныѧ мл҃твы: и҆ чтꙋ́тсѧ  ѡ҆глашє́нїѧ прпⷣбнагѡ ѻ҆тца̀ на́шегѡ ѳео́дѡра стꙋді́та  ѿ предстоѧ́телѧ, и҆лѝ ѿ є҆кклисїа́рха, ꙗ҆́кѡ  преписа́сѧ, си́рѣчь, въ сре́дꙋ и҆ пѧто́къ. 
И҆ быва́етъ коне́цъ, и҆ ѿпꙋ́стъ. 
Се́й ѡ҆́бразъ быва́етъ во ст҃ꙋ́ю четыредесѧ́тницꙋ на  оу҆́трени, и҆ на пе́рвомъ часѣ̀. По ѿпꙋще́нїи же  и҆сходѧ́ще и҆з̾ цр҃кве, и҆́демъ со всѧ́кимъ безмо́лвїемъ  въ кє́ллїи своѧ̑, и҆лѝ на слꙋ́жбꙋ: и҆ не подоба́етъ  на́мъ бесѣ̑ды твори́ти дрꙋ́гъ со дрꙋ́гомъ на монастырѣ̀  въ пꙋтѝ, оу҆де́ржано бо бы́сть сїѐ ѿ ст҃ы́хъ  ѻ҆тє́цъ. 
Ѡ҆б̾ тре́тїемъ же часѣ̀: 
Оу҆дарѧ́етъ кандиловжига́тель въ би́ло дово́льнѡ:  И҆ собира́емсѧ въ цр҃ковь, творѧ́ще пре́жде нача́ла  пѣ́нїѧ кі́йждо на́съ пред̾ ст҃ы́ми две́рьми покло́ны г҃  и҆ цѣлꙋ́емъ ст҃ы̑ѧ і҆кѡ̑ны. И҆ на (л. п҃д) ѻ҆́ба  ли̑ка по є҆ди́номꙋ ма́лꙋ покло́нꙋ. Бл҃гослови́вшꙋ же  сщ҃е́нникꙋ, И҆ начина́ющымъ на́мъ: Цр҃ю̀ нбⷭ҇ный:  Трист҃о́е. и҆ мета̑нїѧ г҃. По Ѻ҆́ч҃е на́шъ:  і҆ере́й: Ꙗ҆́кѡ твоѐ є҆́сть црⷭ҇тво: И҆ по  а҆ми́нѣ, Гдⷭ҇и поми́лꙋй, в҃і. Прїиди́те  поклони́мсѧ: три́жды и҆ мета̑нїѧ г҃. И҆ стїхосло́витсѧ  тре́тїй ча́съ, ꙗ҆́коже ѻ҆бы́чай. Въ концѣ́ же  тре́тїѧгѡ ѱалма̀, на а҆ллилꙋ́їа мета̑нїѧ трѝ. И҆  стїхосло́вимъ каѳі́смꙋ рѧдовꙋ́ю: на ко́емждо же  а҆нтїфѡ́нѣ твори́мъ мета̑нїѧ трѝ. И҆ по каѳі́смѣ  чте́цъ, и҆лѝ і҆ере́й, ста́въ средѝ цр҃кве, глаго́летъ  тропа́рь, гла́съ ѕ҃: Гдⷭ҇и, и҆́же прест҃а́го твоего̀  дх҃а: И҆ на́мъ противоглаша́ющымъ, твори́мъ  колѣноприклоне́нїе до землѝ. Та́кожде и҆ на про́чыѧ  два̀ стїха̀. Сті́хъ: Се́рдце чи́сто сози́жди во мнѣ̀  бж҃е, и҆ дх҃ъ пра́въ ѡ҆бновѝ во оу҆тро́бѣ мое́й.  Сті́хъ: Не ѿве́ржи менѐ ѿ лица̀ твоегѡ̀, и҆ дх҃а  твоегѡ̀ ст҃а́гѡ не ѿимѝ ѿ менѐ. Сла́ва, и҆  ны́нѣ, бг҃оро́диченъ: и҆ мета̑нїѧ трѝ, Бцⷣе, ты̀  є҆сѝ лоза̀ и҆́стиннаѧ: И҆ а҆́бїе чте́мъ въ  лѣ́ствичникѣ. Начина́етъ же ѿ ны́нѣ оу҆чине́нный  мона́хъ возбꙋжда́ти бра́тїю, во всю̀ ст҃ꙋ́ю м҃-цꙋ:  ѡ҆бхо́дитъ же ти́хѡ, и҆ призира́етъ на спѧ́щыѧ, и҆  возставлѧ́етъ къ слы́шанїю, по послѣ́довавшемꙋ ѡ҆́бразꙋ.  По чте́нїи же, Гдⷭ҇ь бг҃ъ бл҃гослове́нъ: Трист҃о́е.  и҆ мета̑нїѧ трѝ. И҆ по Ѻ҆́ч҃е на́шъ: Возглаша́етъ  сщ҃е́нникъ: Ꙗ҆́кѡ твоѐ є҆́сть црⷭ҇тво: И҆ по  а҆ми́нѣ пое́мъ тропарѝ на гла́съ и҆: Бл҃гослове́нъ  є҆сѝ хрⷭ҇тѐ бж҃е на́шъ: Сла́ва: Ско́рое и҆  и҆звѣ́стное да́ждь оу҆тѣше́нїе: И҆ ны́нѣ:  Наде́жда и҆ предста́тельство: Гдⷭ҇и поми́лꙋй, м҃.  И҆ мл҃тва, И҆́же на всѧ́кое вре́мѧ: Гдⷭ҇и поми́лꙋй,  три́жды. Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  И҆́менемъ гдⷭ҇нимъ бл҃гословѝ ѻ҆́тче: И҆  сщ҃е́нникъ: Бж҃е оу҆ще́дри ны̀: Твори́мъ покло́ны,  ꙗ҆́коже предписа́сѧ, глаго́летъ предстоѧ́тель мл҃твꙋ:  Влⷣко бж҃е ѻ҆́ч҃е вседержи́телю: Кандиловжига́тель  же сотвори́въ ѻ҆бы́чный покло́нъ предстоѧ́телю,  ѿхо́дитъ и҆ оу҆дарѧ́етъ въ би́ло ше́сть кра́тъ. И҆ по  и҆сполне́нїи мл҃твы, Прїиди́те поклони́мсѧ: три́жды.  И҆ мета̑нїѧ трѝ. И҆ стїхосло́вимъ шесты́й ча́съ. И҆ по  концѣ̀, Сла́ва, и҆ ны́нѣ, (л. п҃д ѡ҆б.) а҆ллилꙋ́їа,  три́жды. и҆ мета̑нїѧ трѝ. И҆ стїхосло́вимъ каѳі́смꙋ, и҆  по ко́емждо а҆нтїфѡ́нѣ, а҆ллилꙋ́їа три́жды: и҆ мета̑нїѧ  г҃. По стїхосло́вїи же тропа́рь, гла́съ в҃: И҆́же въ  шесты́й де́нь же и҆ ча́съ: Сті́хъ а҃: Внꙋшѝ бж҃е  мл҃твꙋ мою̀, и҆ не пре́зри моле́нїѧ моегѡ̀. Сті́хъ в҃:  А҆́зъ къ бг҃ꙋ воззва́хъ, и҆ гдⷭ҇ь оу҆слы́ша мѧ̀.  Творѧ́ще и҆ покло́ны г҃, ꙗ҆́кѡ предписа́сѧ. Сла́ва, и҆  ны́нѣ, Ꙗ҆́кѡ не и҆́мамы дерзнове́нїѧ: и҆ мета̑нїѧ  трѝ. 
Та́же пое́мъ тропа́рь прⷪ҇ро́чества, гла́съ є҃: 
Гдⷭ҇и гдⷭ҇и, є҆гѡ́же всѧ̑ оу҆жаса́ютсѧ и҆  трепе́щꙋтъ ѿ лица̀ си́лы твоеѧ̀, тебѣ̀ припа́даемъ  безсме́ртне, тебѣ̀ мо́лимсѧ ст҃ы́й: сп҃сѝ дꙋ́шы на́шѧ,  мл҃твами ст҃ы́хъ твои́хъ. 
Сла́ва, и҆ ны́нѣ: и҆ повторѧ́емъ то́йжде. 
Прокі́менъ, гла́съ д҃, ѱало́мъ а҃: Вѣ́сть гдⷭ҇ь  пꙋ́ть првⷣныхъ, и҆ пꙋ́ть нечести́выхъ поги́бнетъ.  Сті́хъ: Бл҃же́нъ мꙋ́жъ, и҆́же не и҆́де на совѣ́тъ  нечести́выхъ, и҆ на пꙋтѝ грѣ́шныхъ не ста̀. 
Прⷪ҇ро́чества и҆са́їина чте́нїе. [Глава̀ а҃, ст. а҃-  к҃.] 
Видѣ́нїе, є҆́же ви́дѣ и҆са́їа сы́нъ а҆мѡ́совъ,  є҆́же ви́дѣ на і҆ꙋде́ю, и҆ на і҆ерⷭ҇ли́мъ, въ ца́рство  ѻ҆зі́и и҆ і҆ѡѳа́ма, и҆ а҆ха́за и҆ є҆зекі́и, и҆̀же  ца́рствоваша во і҆ꙋде́и. Слы́ши не́бо, и҆ внꙋшѝ землѐ,  ꙗ҆́кѡ гдⷭ҇ь возглаго́ла: сы́ны роди́хъ и҆ возвы́сихъ,  ті́и же ѿверго́шасѧ менѐ. Позна̀ во́лъ стѧжа́вшаго  и҆̀, и҆ ѻ҆се́лъ ꙗ҆́сли господи́на своего̀: і҆и҃ль же  менѐ не позна̀, и҆ лю́дїе моѝ не разꙋмѣ́ша. Оу҆вы̀  ꙗ҆зы́къ грѣ́шный, лю́дїе и҆спо́лнени грѣхѡ́въ, сѣ́мѧ  лꙋка́вое сы́нове беззако́ннїи, ѡ҆ста́висте гдⷭ҇а, и҆  разгнѣ́васте ст҃а́го і҆и҃лева: ѿврати́стесѧ вспѧ́ть.  Что̀ є҆щѐ оу҆ѧзвлѧ́етесѧ, прилага́юще беззако́нїе;  всѧ́каѧ глава̀ въ болѣ́знь, и҆ всѧ́кое се́рдце въ  печа́ль. Ѿ но́гъ да́же до главы̀ нѣ́сть въ не́мъ  цѣ́лости: ни стрꙋ́пъ, ни ꙗ҆́зва, ни ра́на палѧ́щаѧсѧ:  нѣ́сть пла́стырѧ приложи́ти, нижѐ (л. п҃є) є҆ле́а,  нижѐ ѡ҆бѧза́нїѧ. Землѧ̀ ва́ша пꙋста̀, гра́ди ва́ши  ѻ҆гне́мъ пожже́ни, странꙋ̀ ва́шꙋ пред̾ ва́ми чꙋжді́и  поѧда́ютъ, и҆ ѡ҆пꙋстѣ̀ низвраще́на ѿ люде́й чꙋжди́хъ.  Ѡ҆ста́витсѧ дще́рь сїѡ́нѧ, ꙗ҆́кѡ кꙋ́ща въ вїногра́дѣ,  и҆ ꙗ҆́кѡ ѻ҆во́щное храни́лище въ вертогра́дѣ, ꙗ҆́кѡ  гра́дъ вою́емый: а҆́ще не бы̀ гдⷭ҇ь саваѡ́ѳъ ѡ҆ста́вилъ  на́мъ сѣ́мене, ꙗ҆́кѡ содо́ма оу҆́бѡ бы́ли бы́хомъ, и҆  ꙗ҆́кѡ гомо́ррꙋ оу҆подо́билисѧ бы́хомъ. Оу҆слы́шите  сло́во гдⷭ҇не, кнѧ́зи содо́мстїи: внемли́те зако́нꙋ  бж҃їю, лю́дїе гомо́ррстїи. Что̀ мѝ мно́жество же́ртвъ  ва́шихъ; глаго́летъ гдⷭ҇ь, и҆спо́лненъ є҆́смь  всесожже́нїй ѻ҆́внихъ и҆ тꙋ́ка а҆́гнцѡвъ, и҆ кро́ве  ю҆нцѡ́въ и҆ козлѡ́въ не хощꙋ̀. Нижѐ приходи́те  ꙗ҆ви́тисѧ мѝ: кто́ бо и҆зыска̀ сїѧ̑ и҆з̾ рꙋ́къ  ва́шихъ; ходи́ти по дворꙋ̀ моемꙋ̀ не приложитѐ. И҆ а҆́ще  принесе́те мѝ семїда́лъ, всꙋ́е: кади́ло, ме́рзость мѝ  є҆́сть. Новомѣ́сѧчїй ва́шихъ, и҆ сꙋббѡ́тъ, и҆ днѐ  вели́кагѡ не потерплю̀: поста̀, и҆ пра́здности, и҆  новомѣ́сѧчїй ва́шихъ, и҆ пра́здникѡвъ ва́шихъ  ненави́дитъ дꙋша̀ моѧ̀: бы́сте мѝ въ сы́тость, ктомꙋ̀ не  стерплю̀ грѣхѡ́въ ва́шихъ. Є҆гда̀ простре́те рꙋ́ки  [ва́шѧ] ко мнѣ̀, ѿвращꙋ̀ ѻ҆́чи моѝ ѿ ва́съ: и҆  а҆́ще оу҆мно́жите моле́нїе, не оу҆слы́шꙋ ва́съ: рꙋ́ки  бо ва́шѧ и҆спо́лнены кро́ве. И҆змы́йтесѧ, [и҆] чи́сти  бꙋ́дите, ѿими́те лꙋка̑вства ѿ дꙋ́шъ ва́шихъ пред̾  ѻ҆чи́ма мои́ма, преста́ните ѿ лꙋка́вствъ ва́шихъ.  Наꙋчи́тесѧ добро̀ твори́ти, взыщи́те сꙋда̀, и҆зба́вите  ѡ҆би́димаго, сꙋди́те си́рꙋ, и҆ ѡ҆правди́те вдови́цꙋ. И҆  прїиди́те, и҆ и҆стѧ́жимсѧ, глаго́летъ гдⷭ҇ь. и҆ а҆́ще  бꙋ́дꙋтъ грѣсѝ ва́ши ꙗ҆́кѡ багрѧ́ное, ꙗ҆́кѡ снѣ́гъ  оу҆бѣлю̀: а҆́ще же бꙋ́дꙋтъ ꙗ҆́кѡ червле́ное, ꙗ҆́кѡ  во́лнꙋ оу҆бѣлю̀. И҆ а҆́ще хо́щете, и҆ послꙋ́шаете  менѐ, блага̑ѧ землѝ снѣ́сте: А҆́ще же не хо́щете,  нижѐ послꙋ́шаете менѐ, ме́чь вы̀ поѧ́стъ: оу҆ста́ бо  гдⷭ҇нѧ глаго́лаша сїѧ̑. (л. п҃є ѡ҆б.) 
Прокі́менъ, гла́съ з҃. ѱало́мъ в҃: Рабо́тайте  гдⷭ҇ви со стра́хомъ, и҆ ра́дꙋйтесѧ є҆мꙋ̀ съ тре́петомъ.  Сті́хъ: Вскꙋ́ю шата́шасѧ ꙗ҆зы́цы, и҆ лю́дїе  поꙋчи́шасѧ тщє́тнымъ; И҆ быва́етъ чте́нїе въ  лѣ́ствичникѣ. Та́же тропа́рь: Ско́рѡ да предварѧ́тъ  ны̀: Трист҃о́е. и҆ мета̑нїѧ г҃. По Ѻ҆́ч҃е на́шъ:  І҆ере́й, возгла́съ: Ꙗ҆́кѡ твоѐ є҆́сть црⷭ҇тво:  И҆ тропарѝ на гла́съ в҃: Сп҃се́нїе содѣ́лалъ  є҆сѝ: Сла́ва: Пречⷭ҇томꙋ ѡ҆́бразꙋ твоемꙋ̀: И҆  ны́нѣ: Млⷭ҇рдїѧ сꙋ́щи: Въ сре́дꙋ же и҆ пѧто́къ  глаго́лемъ крⷭ҇тобг҃оро́диченъ: Препросла́влена є҆сѝ  бцⷣе дв҃о: Гдⷭ҇и поми́лꙋй, м҃. И҆́же на всѧ́кое  вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́тче. І҆ере́й: Бж҃е, оу҆ще́дри ны̀ и҆  бл҃гословѝ ны̀: И҆ твори́мъ покло́ны, ꙗ҆́коже  ѻ҆бы́чай. И҆ по и҆сполне́нїи покло́нѡвъ начина́етъ  предстоѧ́тель коне́чное Трист҃о́е, и҆ мета̑нїѧ трѝ.  По Ѻ҆́ч҃е на́шъ: Гдⷭ҇и поми́лꙋй, в҃і. Та́же  і҆ере́й: Сла́ва тебѣ̀ хрⷭ҇тѐ бж҃е, оу҆пова́нїе  на́ше, сла́ва тебѣ̀. И҆ быва́етъ ѿпꙋ́стъ. [зрѝ]  Се́й ѡ҆́бразъ и҆ чи́нъ до́лженъ бы́ти во всю̀ ст҃ꙋ́ю  четыредесѧ́тницꙋ, на г҃-мъ и҆ на ѕ҃- мъ часѣ̀. А҆  и҆дѣ́же расхо́да не быва́етъ, по мл҃твѣ: Бж҃е и҆  гдⷭ҇и си́лъ: а҆́бїе глаго́лемъ: Прїиди́те  поклони́мсѧ: три́жды, и҆ ѳ҃-й ча́съ. А҆ и҆дѣ́же  быва́етъ расхо́дъ, ѡ҆ часѣ̀ ѳ҃-мъ бїе́тъ  кандиловжига́тель девѧти́щи, и҆ собира́емсѧ въ цр҃ковь.  И҆ бл҃гослови́вшꙋ і҆ере́ю. Начина́емъ Трист҃о́е, и҆  мета̑нїѧ трѝ. По Ѻ҆́ч҃е на́шъ: Возглаша́етъ  сщ҃е́нникъ: Ꙗ҆́кѡ твоѐ є҆́сть црⷭ҇тво: И҆ по  а҆ми́нѣ, Гдⷭ҇и поми́лꙋй, в҃і. Прїиди́те  поклони́мсѧ: три́жды, и҆ мета̑нїѧ трѝ, и҆ пое́мъ ча́съ  девѧ́тый триѱа́лмный. Въ коне́цъ же тре́тїѧгѡ ѱалма̀,  на а҆ллилꙋ́їа, мета̑нїѧ трѝ. И҆ начина́емъ стїхосло́вїе  каѳі́смы: На всѧ́кїй же а҆нтїфѡ́нъ мета̑нїѧ трѝ. По  и҆сполне́нїи же стїхосло́вїѧ тропа́рь, гла́съ и҃: И҆́же  въ девѧ́тый ча́съ: Сті́хъ а҃: Да прибли́житсѧ  моли́тва моѧ̀ пред̾ тѧ̀ гдⷭ҇и: Сті́хъ в҃: Да  вни́детъ проше́нїе моѐ: И҆ творѧ́ще покло́ны въ си́хъ.  Сла́ва, и҆ ны́нѣ: И҆́же на́съ ра́ди рожде́йсѧ ѿ  дв҃ы: мета̑нїѧ трѝ. И҆ быва́етъ чте́нїе па́ки въ  лѣ́ствичникѣ. И҆ по чте́нїи глаго́лемъ сті́хъ: Не  преда́ждь на́съ до (л. п҃ѕ) конца̀: Трист҃о́е, и҆  мета̑нїѧ трѝ. Прест҃а́ѧ трⷪ҇це: Ѻ҆́ч҃е на́шъ:  И҆ возглаша́етъ сщ҃е́нникъ: Ꙗ҆́кѡ твоѐ є҆́сть  црⷭ҇тво: И҆ по а҆ми́нѣ глаго́лемъ тропарѝ, гла́съ и҃:  Ви́дѧ разбо́йникъ нача́льника жи́зни: Сла́ва:  Посредѣ̀ двою̀ разбѡ́йникꙋ: И҆ ны́нѣ: А҆́гнца и҆  па́стырѧ, и҆ сп҃са мі́ра: Гдⷭ҇и поми́лꙋй, м҃.  И҆́же на всѧ́кое вре́мѧ: Гдⷭ҇и поми́лꙋй, три́жды.  Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  И҆́менемъ гдⷭ҇нимъ бл҃гословѝ ѻ҆́тче. Сщ҃е́нникъ:  Бж҃е оу҆ще́дри ны̀: И҆ твори́мъ покло́ны вели̑кїѧ  трѝ, глаго́люще въ себѣ̀ и҆ пред̾ѧвле́ннꙋю моли́твꙋ  прпⷣбнагѡ є҆фре́ма: про́чихъ же в҃і не твори́мъ. И҆  глаго́лемъ мл҃твꙋ: Влⷣко гдⷭ҇и і҆и҃се хрⷭ҇тѐ бж҃е  на́шъ: И҆ а҆́бїе начина́етъ ли́къ, є҆мꙋ́же прилꙋчи́тсѧ  начина́ти, на гла́съ и҆: Во црⷭ҇твїи твое́мъ помѧнѝ  на́съ гдⷭ҇и: И҆ пое́мъ бл҃же́нны со сладкопѣ́нїемъ и҆  велегла́снѡ и҆ ко́снѡ, въ то́йже гла́съ: Бл҃же́ни  ни́щїи дꙋ́хомъ, ꙗ҆́кѡ тѣ́хъ є҆́сть црⷭ҇тво нбⷭ҇ное.  Помѧнѝ на́съ гдⷭ҇и, є҆гда̀ прїи́деши во црⷭ҇твїи  твое́мъ. И҆ про́чыѧ стїхѝ. Сла́ва ѻ҆ц҃ꙋ̀, и҆ сн҃ꙋ,  и҆ ст҃о́мꙋ дх҃ꙋ. Помѧнѝ на́съ гдⷭ҇и: И҆ ны́нѣ  и҆ при́снѡ, и҆ во вѣ́ки вѣкѡ́въ, а҆ми́нь. Помѧнѝ  на́съ гдⷭ҇и: Та́же соше́дшесѧ ѻ҆́ба ли̑ка, и҆ пое́мъ  вы́шшимъ гла́сомъ ѿкрове́нными глава́ми: Помѧнѝ  на́съ гдⷭ҇и, є҆гда̀ прїи́деши во црⷭ҇твїи твое́мъ.  Покло́нъ є҆ди́нъ. Помѧнѝ на́съ влⷣко, є҆гда̀  прїи́деши во црⷭ҇твїи твое́мъ. Покло́нъ є҆ди́нъ.  Помѧнѝ на́съ ст҃ы́й, є҆гда̀ прїи́деши во црⷭ҇твїи  твое́мъ. Покло́нъ є҆ди́нъ. И҆ глаго́лемъ: Ли́къ  нбⷭ҇ный пое́тъ тѧ̀ и҆ глаго́летъ: Сті́хъ: Пристꙋпи́те  къ немꙋ̀ и҆ просвѣти́тесѧ: И҆ па́ки: Ли́къ нбⷭ҇ный:  Сла́ва: Ли́къ ст҃ы́хъ а҆́гг҃лъ и҆ а҆рха́гг҃лъ: И҆  ны́нѣ: Вѣ́рꙋю во є҆ди́наго бг҃а: Ѡ҆сла́би,  ѡ҆ста́ви: Ѻ҆́ч҃е на́шъ: Та́же конда́къ днѐ и҆  хра́ма. А҆́ще ли хра́мъ хрⷭ҇то́въ глаго́лемъ пре́жде  хра́ма, та́же днѐ и҆ ст҃а́гѡ рѧдова́гѡ, є҆гѡ́же є҆́сть  де́нь, и҆́же и҆́мать. Сла́ва: Со ст҃ы́ми оу҆поко́й  хрⷭ҇тѐ: И҆ ны́нѣ, хра́ма бцⷣы, и҆лѝ:  Предста́тельство хрⷭ҇тїа́нъ непосты́дное: Гдⷭ҇и  поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю  херꙋві̑мъ: И҆́менемъ гдⷭ҇нимъ бл҃гословѝ ѻ҆́тче.  И҆ глаго́летъ сщ҃е́нникъ: Бж҃е оу҆ще́дри ны̀: И҆  твори́мъ и҆з̾ѡбражє́нныѧ покло́ны ѕ҃і съ мл҃твою (л.  п҃ѕ ѡ҆б.) ст҃а́гѡ є҆фре́ма, ꙗ҆́коже предписа́сѧ.  Параекклисїа́рхъ же покло́нъ сотвори́въ настоѧ́телю, и҆  бл҃гослове́нїе взе́мъ, и҆́детъ и҆ звони́тъ. Та́же  начина́етъ предстоѧ́тель: Прїиди́те поклони́мсѧ:  три́жды, и҆ мета̑нїѧ г҃. и҆ чте́цъ глаго́летъ  ѱало́мъ: Бл҃гословѝ дꙋшѐ моѧ̀ гдⷭ҇а: ти́химъ и҆  кро́ткимъ гла́сомъ. І҆ере́й же глаго́летъ ѻ҆бы̑чныѧ  моли̑твы вечє́рнїѧ пред̾ ст҃ы́ми враты̀. По ѱалмѣ̀,  Сла́ва, и҆ ны́нѣ, а҆ллилꙋ́їа, три́жды, и҆ покло́ны г҃.  И҆ є҆ктенїа̀ вели́каѧ. И҆ стїхосло́вимъ каѳі́смꙋ: Ко  гдⷭ҇ꙋ внегда̀ скорбѣ́ти мѝ: и҆ по ко́емждо  а҆нтїфѡ́нѣ, Сла́ва, и҆ ны́нѣ, а҆ллилꙋ́їа, три́жды. и҆  мета̑нїѧ трѝ. 
Въ понедѣ́льникъ пе́рвыѧ седми́цы, ве́черъ. 
На Гдⷭ҇и воззва́хъ, стїхи̑ры, поста́вимъ  стїхѡ́въ ѕ҃. 
Творе́нїе господи́на і҆ѡ́сифа. Гла́съ в҃. 
Подо́бенъ: Всѧ̑ прейдꙋ̀: 
Всѧ́кїй грѣ́хъ содѣ́ѧхъ, всѣ́хъ преидо́хъ  блꙋдо́мъ: а҆́ще восхощꙋ̀ пока́ѧтисѧ, не и҆́мамъ сле́зъ  то́ки! а҆́ще лѣ́ностнѡ и҆ ны́нѣ поживꙋ̀, мꙋ́цѣ  пови́ненъ є҆́смь. но да́ждь мѝ и҆справле́нїе, є҆ди́не  бл҃гі́й бж҃е, и҆ поми́лꙋй мѧ̀. 
Подо́бенъ: 
Тꙋ́чы мѝ пода́ждь хрⷭ҇тѐ сле́зъ, въ поста̀  кра́сный де́нь, ꙗ҆́кѡ да воспла́чꙋ, и҆ ѿмы́ю скве́рнꙋ  ꙗ҆́же ѿ сласте́й, и҆ ꙗ҆влю́сѧ тебѣ̀ ѡ҆чище́нъ,  є҆гда̀ сꙋдїѐ съ нб҃сѝ и҆́маши прїитѝ гдⷭ҇и, сꙋди́ти  человѣ́кѡмъ, ꙗ҆́кѡ сꙋдїѧ̀, и҆ првⷣный є҆ди́нъ. 
Дрꙋгі́й, гла́съ є҃. Гдⷭ҇и́на ѳео́дѡра стꙋді́та.  Подо́бенъ: Прпⷣбне ѻ҆́тче: 
Прїиди́те оу҆се́рднѡ, тве́рдое ѻ҆рꙋ́жїе поста̀  и҆мꙋ́ще ꙗ҆́кѡ щи́тъ, всѧ́кꙋю ко́знь пре́лести вра́жїѧ  ѿврати́мъ вѣ́рнїи. не ѡ҆пали́мсѧ сладостьмѝ  страсте́й, ни ѻ҆гнѧ̀ (л. п҃з) и҆скꙋше́нїй оу҆бои́мсѧ,  и҆́миже хрⷭ҇то́съ чл҃вѣколю́бецъ почестьмѝ терпѣ́нїѧ  вѣнча́етъ на́съ. тѣ́мже со дерзнове́нїемъ молѧ́щесѧ,  припа́даемъ зовꙋ́ще, просѧ́ще ми́ра, и҆ дꙋша́мъ на́шымъ  ве́лїѧ млⷭ҇ти. 
И҆ въ мине́и, г҃. Сла́ва, и҆ ны́нѣ, бг҃оро́диченъ.  Свѣ́те ти́хїй: Та́же прокі́менъ, ѱало́мъ г҃,  гла́съ ѕ҃: Гдⷭ҇не є҆́сть сп҃се́нїе, и҆ на лю́дехъ  твои́хъ бл҃гослове́нїе твоѐ. Сті́хъ: Гдⷭ҇и, что́ сѧ  оу҆мно́жиша стꙋжа́ющїи мѝ; 
Бытїѧ̀ чте́нїе. [Глава̀ а҃, ст. а҃-г҃і.] 
Въ нача́лѣ сотворѝ бг҃ъ не́бо и҆ зе́млю. Землѧ́  же бѣ̀ неви́дима и҆ неꙋстро́ена, и҆ тьма̀ верхꙋ̀  бе́здны, и҆ дх҃ъ бж҃їй ноша́шесѧ верхꙋ̀ воды̀. И҆ речѐ  бг҃ъ: да бꙋ́детъ свѣ́тъ. И҆ бы́сть свѣ́тъ. И҆ ви́дѣ  бг҃ъ свѣ́тъ, ꙗ҆́кѡ добро̀, и҆ разлꙋчѝ бг҃ъ междꙋ̀  свѣ́томъ и҆ междꙋ̀ тьмо́ю. И҆ наречѐ бг҃ъ свѣ́тъ  де́нь, а҆ тмꙋ̀ наречѐ но́щь. и҆ бы́сть ве́черъ, и҆  бы́сть оу҆́тро, де́нь є҆ди́нъ. И҆ речѐ бг҃ъ: да  бꙋ́детъ тве́рдь посредѣ̀ воды̀, и҆ да бꙋ́детъ  разлꙋча́ющи посредѣ̀ воды̀ и҆ воды̀. и҆ бы́сть та́кѡ. И҆  сотворѝ бг҃ъ тве́рдь, и҆ разлꙋчѝ бг҃ъ междꙋ̀ водо́ю,  ꙗ҆́же бѣ̀ под̾ тве́рдїю, и҆ междꙋ̀ водо́ю, ꙗ҆́же бѣ̀  над̾ тве́рдїю. И҆ наречѐ бг҃ъ тве́рдь, не́бо. и҆ ви́дѣ  бг҃ъ, ꙗ҆́кѡ добро̀. и҆ бы́сть ве́черъ, и҆ бы́сть  оу҆́тро, де́нь вторы́й. И҆ речѐ бг҃ъ: да собере́тсѧ  вода̀, ꙗ҆́же под̾ небесе́мъ, въ собра́нїе є҆ди́но, и҆  да ꙗ҆ви́тсѧ сꙋ́ша. и҆ бы́сть та́кѡ. и҆ собра́сѧ вода̀,  ꙗ҆́же под̾ нб҃се́мъ въ собра̑нїѧ своѧ̑, и҆ ꙗ҆ви́сѧ  сꙋ́ша. И҆ наречѐ бг҃ъ сꙋ́шꙋ, зе́млю, и҆ собра̑нїѧ во́дъ  наречѐ морѧ̀. И҆ ви́дѣ бг҃ъ, ꙗ҆́кѡ добро̀. И҆ речѐ  бг҃ъ: да прорасти́тъ землѧ̀ бы́лїе травно́е, сѣ́ющее  сѣ́мѧ по ро́дꙋ и҆ по подо́бїю, и҆ дре́во плодови́тое  творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ, по  ро́дꙋ на землѝ, и҆ бы́сть та́кѡ. И҆ и҆знесѐ землѧ̀  бы́лїе травно́е, сѣ́ющее сѣ́мѧ по ро́дꙋ и҆ по подо́бїю,  и҆ дре́во (л. п҃з ѡ҆б.) плодови́тое творѧ́щее пло́дъ,  є҆мꙋ́же сѣ́мѧ є҆гѡ̀ въ не́мъ, по ро́дꙋ на землѝ. и҆  ви́дѣ бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть  оу҆́тро, де́нь тре́тїй. 
Прокі́менъ в҃, ѱало́мъ д҃, гла́съ є҃: Гдⷭ҇ь  оу҆слы́шитъ мѧ̀, внегда̀ воззва́ти мѝ къ немꙋ̀.  Сті́хъ: Внегда̀ призва́ти мѝ, оу҆слы́ша мѧ̀ бг҃ъ  пра́вды моеѧ̀. 
При́тчей чте́нїе. [Глава̀ а҃, ст. а҃-к҃.] 
При̑тчи соломѡ́на сы́на даві́дова, и҆́же  ца́рствова во і҆и҃ли, Позна́ти премꙋ́дрость и҆ наказа́нїе  и҆ оу҆разꙋмѣ́ти словеса̀ мꙋ́дрости: Прїѧ́ти же  и҆зви̑тїѧ слове́съ и҆ разрѣшє́нїѧ гада́нїй,  оу҆разꙋмѣ́ти же пра́вдꙋ и҆́стиннꙋю и҆ сꙋ́дъ  и҆справлѧ́ти: Да да́стъ неѕлѡ́бивымъ кова́рство,  ѻ҆троча́ти же ю҆́нꙋ чꙋ́вство же и҆ смы́слъ. Си́хъ бо  послꙋ́шавъ, мꙋ́дрый премꙋ́дрѣе бꙋ́детъ, а҆ разꙋ́мный  строи́телство стѧ́жетъ: Оу҆разꙋмѣ́етъ же при́тчꙋ и҆  те́мное сло́во, рѣчє́нїѧ же премꙋ́дрыхъ и҆ гада̑нїѧ.  Нача́ло премꙋ́дрости стра́хъ гдⷭ҇ень, ра́зꙋмъ же бла́гъ  всѣ̑мъ творѧ́щымъ є҆го̀: бл҃гоче́стїе же въ бг҃а  нача́ло чꙋ́вства, премꙋ́дрость же и҆ наказа́нїе  нечести́вїи оу҆ничижа́тъ. Слы́ши, сы́не, наказа́нїе  ѻ҆тца̀ твоегѡ̀ и҆ не ѿри́ни завѣ́тѡвъ ма́тере твоеѧ̀:  Вѣне́цъ бо бл҃года́тей прїи́меши на твое́мъ версѣ̀ и҆  гри́внꙋ зла́тꙋ ѡ҆ твое́й вы́и. Сы́не, да не прельстѧ́тъ  тебѐ мꙋ́жїе нечести́вїи, нижѐ да восхо́щеши, А҆́ще  помо́лѧтъ тѧ̀, глаго́люще: и҆дѝ съ на́ми, прїѡбщи́сѧ  кро́ве, скры́емъ же въ зе́млю мꙋ́жа првⷣна непра́веднѡ:  Пожре́мъ же є҆го̀ ꙗ҆́коже а҆́дъ жи́ва, и҆ во́змемъ  па́мѧть є҆гѡ̀ ѿ землѝ. Стѧжа́нїе є҆гѡ̀ многоцѣ́нное  прїи́мемъ, и҆спо́лнимъ же до́мы на́шѧ коры́стей: Жре́бїй  же тво́й положѝ съ на́ми: ѻ҆́бще же влага́лище стѧ́жемъ  всѝ, и҆ мѣше́цъ є҆ди́нъ да бꙋ́детъ всѣ̑мъ на́мъ. Не  и҆дѝ въ пꙋ́ть съ ни́ми: оу҆клони́ же но́гꙋ твою̀ ѿ  сте́зь и҆́хъ: Но́зѣ бо и҆́хъ на (л. п҃и) ѕло̀ текꙋ́тъ,  и҆ ско́ри сꙋ́ть и҆злїѧ́ти кро́вь. Не без̾ пра́вды бо  простира́ютсѧ мрє́жи перна̑тымъ: Ті́и бо оу҆бі́йствꙋ  прїѡбща́ющесѧ, сокро́вищствꙋютъ себѣ̀ ѕла̑ѧ: разрꙋше́нїе  же мꙋже́й законопрестꙋ́пныхъ ѕло̀. Сі́и пꙋтїѐ сꙋ́ть  всѣ́хъ творѧ́щихъ беззакѡ́ннаѧ: нече́стїемъ бо свою̀  дꙋ́шꙋ ѿе́млютъ. Премꙋ́дрость во и҆схо́дѣхъ пое́тсѧ, въ  сто́гнахъ же дерзнове́нїе во́дитъ, 
Сподо́би гдⷭ҇и въ ве́черъ: 
И҆ мета̑нїѧ г҃. І҆ере́й: И҆спо́лнимъ вече́рнюю  мл҃твꙋ:  
По возгла́сѣ пое́мъ ѻ҆́ба ли̑ка вкꙋ́пѣ:  
На стїхо́внѣ самогла́сенъ днѐ, гла́съ г҃: 
Пости́мсѧ посто́мъ прїѧ́тнымъ, бл҃гоꙋго́днымъ  гдⷭ҇ви: и҆́стинный по́стъ є҆́сть, ѕлы́хъ ѿчꙋжде́нїе,  воздержа́нїе ѧ҆зы́ка, ꙗ҆́рости ѿложе́нїе, похоте́й  ѿлꙋче́нїе, ѡ҆глаго́ланїѧ, лжѝ и҆ клѧтвопрестꙋпле́нїѧ.  си́хъ ѡ҆скꙋдѣ́нїе, по́стъ и҆́стинный є҆́сть, и҆  бл҃гопрїѧ́тный. 
Сті́хъ: Къ тебѣ̀ возведо́хъ: 
И҆ повторѧ́емъ то́йже. 
Та́же мч҃нченъ. Сті́хъ: Поми́лꙋй на́съ гдⷭ҇и: 
Ве́лїѧ мч҃нкъ твои́хъ хрⷭ҇тѐ си́ла: во гробѣ́хъ  бо лежа́тъ, и҆ дꙋ́хи прогонѧ́ютъ, и҆ оу҆праздни́ша  вра́жїю вла́сть, вѣ́рою трⷪ҇ческою подви́гшесѧ ѡ҆  бл҃гоче́стїи. 
Сла́ва, и҆ ны́нѣ, бг҃оро́диченъ: Бцⷣе,  предста́тельство всѣ́хъ молѧ́щихсѧ, тобо́ю дерза́емъ,  тобо́ю хва́лимсѧ, въ тебѣ̀ всѐ оу҆пова́нїе на́ше  є҆́сть: молѝ ро́ждшагосѧ и҆з̾ тебѐ ѡ҆ непотре́бныхъ  рабѣ́хъ твои́хъ. 
Та́же твори́тъ канѡна́рхъ ѻ҆бы́чный покло́нъ въ  ли́ки, та́кожде и҆ ѻ҆́ба ли̑ка. Ны́нѣ ѿпꙋща́еши:  Трист҃о́е: И҆ мета̑нїѧ г҃. Сщ҃е́нникъ: Ꙗ҆́кѡ  твоѐ є҆́сть црⷭ҇тво: И҆ по а҆ми́нѣ: Бцⷣе дв҃о  ра́дꙋйсѧ: Покло́нъ є҆ди́нъ. Сла́ва: Крⷭ҇ти́телю  хрⷭ҇то́въ: Покло́нъ є҆ди́нъ. И҆ ны́нѣ: Моли́те за  ны̀: Покло́нъ є҆ди́нъ. Та́же, Под̾ твоѐ  бл҃гоꙋтро́бїе: без̾ (л. п҃и ѡ҆б.) покло́на.  Гдⷭ҇и поми́лꙋй, м҃: кро́ткимъ гла́сомъ. Сла́ва, и҆  ны́нѣ: Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́тче. Сщ҃е́нникъ: Сы́й бл҃гослове́нъ  хрⷭ҇то́съ бг҃ъ на́шъ: Нбⷭ҇ный цр҃ю̀: И҆ глаго́лемъ  мл҃твꙋ та́йнѡ прпⷣбнагѡ є҆фре́ма: Гдⷭ҇и, и҆ влⷣко  живота̀ моегѡ̀: И҆ твори́мъ г҃ вели̑кїѧ покло́ны, и҆  ма́лыхъ в҃і. И҆ па́ки предпи́саннꙋю мл҃твꙋ, и҆ покло́нъ  є҆ди́нъ. Трист҃о́е. Гдⷭ҇и поми́лꙋй, в҃і. И҆  мл҃тва: Всест҃а́ѧ трⷪ҇це, є҆диносꙋ́щнаѧ держа́во:  Та́же, Бꙋ́ди и҆́мѧ гдⷭ҇не бл҃гослове́нно ѿ ны́нѣ  и҆ до вѣ́ка. Три́жды. И҆ мета̑нїѧ г҃. Сла́ва, и҆  ны́нѣ: Бл҃гословлю̀ гдⷭ҇а на всѧ́кое вре́мѧ:  Посе́мъ, Досто́йно є҆́сть: и҆ покло́нъ. Посе́мъ  дрꙋгі́й ли́къ: Сла́ва, и҆ ны́нѣ: Гдⷭ҇и поми́лꙋй,  три́жды. Бл҃гословѝ. и҆ ѿпꙋ́стъ по ѻ҆бы́чаю.  Є҆гда́ же поставлѧ́емъ трапе́зꙋ, глаго́лемъ и҆ ѱало́мъ  рм҃д: Вознесꙋ́ тѧ бж҃е мо́й: И҆ быва́етъ ѿпꙋ́стъ.  И҆сходѧ́ще же въ па́перть, пое́мъ ꙗ҆́коже ѻ҆бы́чай  стїхи́рꙋ хра́ма ст҃а́гѡ. Глаго́лютсѧ же и҆ ѿ сщ҃е́нника  ѻ҆бы̑чныѧ моли̑твы, и҆ помина́етъ оу҆со́пшыѧ.  
И҆ быва́етъ соверше́нный ѿпꙋ́стъ.  
Сїѐ послѣ́дованїе быва́етъ свѣти́льничнагѡ, во  все́й ст҃ѣ́й четыредесѧ́тницѣ, не сꙋ́щей  преждеѡсщ҃е́ннѣй: не прїѧ́хомъ бо твори́ти  преждеѡсщ҃е́ннꙋю, да́же до среды̀, за є҆́же пости́тисѧ  по преда́нїю всемꙋ̀ бра́тствꙋ, могꙋ́щїи же да пребꙋ́дꙋтъ  постѧ́щесѧ до пѧтка̀. Ст҃ы́ѧ же горы̀ оу҆ста́въ въ  пе́рвый оу҆́бѡ де́нь ѿню́дъ не повелѣва́етъ  ꙗ҆́сти. 
Во вто́рникъ же, въ сре́дꙋ, и҆ въ четверто́къ  ꙗ҆́сти подоба́етъ по є҆ди́ной лі́трѣ хлѣ́ба, и҆  во́дꙋ, и҆ и҆́но ничто́же, ра́звѣ со́ли тре́бꙋѧ съ  хлѣ́бомъ. 
[зрѝ] Подоба́етъ вѣ́дати: Ꙗ҆́кѡ въ ла́ѵрѣ  прпⷣбнагѡ ѻ҆тца̀ на́шегѡ са́ввы, не пое́мъ повече́рїй  въ цр҃кви, но въ ке́ллїахъ пое́мъ кі́йждо: та́кѡ бо  прїѧ́хомъ. 
Во ѻ҆бщежи́тїѧхъ же палесті́ны пою́тсѧ повечє́рїѧ  си́це: (л. п҃ѳ) 
Ѡ҆ часѣ̀ девѧ́томъ, 
вхо́дитъ свѣщевжига́тель, и҆ сотвори́въ покло́нъ  предстоѧ́телю ѿи́детъ, и҆ бїе́тъ въ би́ло двана́десѧть.  И҆ собира́емсѧ всѝ въ цр҃ковь, и҆ сотвори́вше кі́йждо  вчинє́ныѧ покло́ны, и҆ ма́лѡ сѣ́дше, во є҆́же всѣ̑мъ,  и҆лѝ мно́жайшымъ собра́тисѧ: Воста́въ сщ҃е́нникъ ѿ  сѣда́лища своегѡ̀ и҆ сотвори́въ ѻ҆бы́чный покло́нъ  и҆гꙋ́менꙋ, твори́тъ бл҃гослове́нїе. И҆ мы̀ начина́емъ:  Сла́ва тебѣ̀ бж҃е на́шъ, сла́ва тебѣ̀: Цр҃ю̀  нбⷭ҇ный: Трист҃о́е, и҆ мета̑нїѧ г҃. Подо́бнѣ и҆ на  Прїиди́те поклони́мсѧ, мета̑нїѧ г҃. И҆ а҆́бїе  глаго́лемъ ѱало́мъ ѯ҃ѳ: Бж҃е, въ по́мощь мою̀  вонмѝ: 
Та́же начина́емъ вели́кїй канѡ́нъ, творѧ́ще и҆̀ на  ча̑сти четы́ре со і҆рмосо́мъ, ꙗ҆́кѡ и҆спо́лнитисѧ є҆мꙋ̀  въ четверто́къ ве́чера. 
Творе́нїе ст҃а́гѡ ѻ҆тца̀ на́шегѡ а҆ндре́а  кри́тскагѡ, і҆ерⷭ҇ли́мскагѡ. 
Твори́мъ же на кі́йждо тропа́рь мета̑нїѧ г҃. 
Гла́съ ѕ҃. Пѣ́снь а҃. І҆рмо́съ по два́жды. 
І҆рмо́съ: Помо́щникъ и҆ покрови́тель бы́сть мнѣ̀  во сп҃се́нїе: се́й мо́й бг҃ъ и҆ просла́влю є҆го̀: бг҃ъ  ѻ҆тца̀ моегѡ̀, и҆ вознесꙋ̀ є҆го̀: сла́вно бо  просла́висѧ: 
Припѣ́въ: Поми́лꙋй мѧ̀, бж҃е, поми́лꙋй мѧ̀. 
Ѿкꙋ́дꙋ начнꙋ̀ пла́кати ѡ҆каѧ́ннагѡ моегѡ̀ житїѧ̀  дѣѧ́нїй; ко́е ли положꙋ̀ нача́ло, хрⷭ҇тѐ, ны́нѣшнемꙋ  рыда́нїю; но ꙗ҆́кѡ бл҃гоꙋтро́бенъ, да́ждь мѝ  прегрѣше́нїй ѡ҆ставле́нїе. 
Грѧдѝ ѡ҆каѧ́ннаѧ дꙋшѐ, съ пло́тїю твое́ю,  зижди́телю всѣ́хъ и҆сповѣ́ждьсѧ, и҆ ѡ҆ста́нисѧ про́чее  пре́жднѧгѡ безслове́сїѧ, и҆ принесѝ бг҃ꙋ въ покаѧ́нїи  сле́зы. 
Первозда́ннагѡ а҆да́ма престꙋпле́нїю поревнова́въ,  позна́хъ себѐ ѡ҆бнаже́на ѿ бг҃а и҆ прⷭ҇носꙋ́щнагѡ  црⷭ҇твїѧ и҆ сла́дости, грѣ̑хъ ра́ди мои́хъ. 
Оу҆вы̀ мнѣ̀ ѡ҆каѧ́ннаѧ дꙋшѐ, что̀  оу҆подо́биласѧ є҆сѝ пе́рвѣй є҆́ѵѣ; ви́дѣла бо  є҆сѝ ѕлѣ̀, и҆ оу҆ѧзви́ласѧ є҆сѝ (л. п҃ѳ ѡ҆б.)  го́рцѣ, и҆ коснꙋ́ласѧ є҆сѝ дре́ва и҆ вкꙋси́ла є҆сѝ  де́рзостнѡ безслове́сныѧ снѣ́ди. 
Вмѣ́стѡ є҆́ѵы чꙋ́вственныѧ мы́сленнаѧ мѝ бы́сть  є҆́ѵа, во пло́ти стра́стный по́мыслъ, показꙋ́ѧй сла̑дкаѧ  и҆ вкꙋша́ѧй прⷭ҇нѡ го́рькаго напое́нїѧ. 
Досто́йно и҆з̾ є҆де́ма и҆згна́нъ бы́сть, ꙗ҆́кѡ  не сохрани́въ є҆ди́нꙋ твою̀, сп҃се, за́повѣдь а҆да́мъ:  а҆́зъ же что̀ постраждꙋ̀, ѿмета́ѧ всегда̀ живѡ́тнаѧ  твоѧ̑ словеса̀; 
Сла́ва, трⷪ҇ченъ: Пресꙋ́щнаѧ трⷪ҇це, во  є҆ди́ницѣ покланѧ́емаѧ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ бл҃гоꙋтро́бна, да́ждь мѝ сле́зы  оу҆миле́нїѧ. 
Бг҃оро́диченъ: Бцⷣе, наде́жде и҆ предста́тельство  тебѐ пою́щихъ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прїими́  мѧ̀. 
Пѣ́снь в҃. 
І҆рмо́съ: Вонмѝ нб҃о, и҆ возглаго́лю, и҆ воспою̀  хрⷭ҇та̀, ѿ дв҃ы пл҃тїю прише́дшаго. 
Вонмѝ нб҃о, и҆ возглаго́лю, землѐ, внꙋша́й  гла́съ, ка́ющїйсѧ къ бг҃ꙋ и҆ воспѣва́ющїй є҆го̀. 
Вонми́ ми, бж҃е, сп҃се мо́й млⷭ҇тивнымъ твои́мъ  ѻ҆́комъ, и҆ прїимѝ моѐ те́плое и҆сповѣ́данїе. 
Согрѣши́хъ па́че всѣ́хъ человѣ̑къ, є҆ди́нъ  согрѣши́хъ тебѣ̀: но оу҆ще́дри ꙗ҆́кѡ бг҃ъ, сп҃се,  творе́нїе твоѐ. 
Воѡбрази́въ мои́хъ страсте́й без̾ѡбра́зїе,  любосла́стными стремле́ньми погꙋби́хъ оу҆ма̀ красотꙋ̀. 
Бꙋ́рѧ мѧ̀ ѕлы́хъ ѡ҆бдержи́тъ, бл҃гоꙋтро́бне гдⷭ҇и:  но ꙗ҆́кѡ петрꙋ̀, и҆ мнѣ̀ рꙋ́кꙋ прострѝ. 
Ѡ҆скверни́хъ пло́ти моеѧ̀ ри́зꙋ и҆ ѡ҆калѧ́хъ  є҆́же по ѡ҆́бразꙋ, сп҃се, и҆ по подо́бїю. (л. ч҃) 
Ѡ҆мрачи́хъ дш҃е́внꙋю красотꙋ̀ страсте́й сластьмѝ,  и҆ всѧ́чески ве́сь оу҆́мъ пе́рсть сотвори́хъ. 
Раздра́хъ ны́нѣ ѡ҆де́ждꙋ мою̀ пе́рвꙋю, ю҆́же мѝ  и҆зтка̀ зижди́тель и҆знача́ла, и҆ ѿтꙋ́дꙋ лежꙋ̀ на́гъ. 
Ѡ҆блеко́хсѧ въ раздра́ннꙋю ри́зꙋ, ю҆́же и҆зтка́ ми  ѕмі́й совѣ́томъ, и҆ стыждꙋ́сѧ. 
Сле́зы блꙋдни́цы, ще́дре, и҆ а҆́зъ предлага́ю:  ѡ҆чⷭ҇ти мѧ̀, сп҃се, бл҃гоꙋтро́бїемъ твои́мъ. 
Воззрѣ́хъ на садо́внꙋю красотꙋ̀ и҆ прельсти́хсѧ  оу҆мо́мъ: и҆ ѿтꙋ́дꙋ лежꙋ̀ на́гъ, и҆ срамлѧ́юсѧ. 
Дѣ́лаша на хребтѣ̀ мое́мъ всѝ нача́льницы  страсте́й, продолжа́юще на мѧ̀ беззако́нїе и҆́хъ. 
Сла́ва, трⷪ҇ченъ: Є҆ди́наго тѧ̀ въ трїе́хъ  ли́цѣхъ, бг҃а всѣ́хъ пою̀, ѻ҆ц҃а̀ и҆ сн҃а и҆ дх҃а  ст҃а́го. 
Бг҃оро́диченъ: Пречⷭ҇таѧ бцⷣе дв҃о, є҆ди́на  всепѣ́таѧ, молѝ прилѣ́жнѡ во є҆́же сп҃сти́сѧ на́мъ. 
Пѣ́снь г҃. 
І҆рмо́съ: На недви́жимѣмъ, хрⷭ҇тѐ, ка́мени  за́повѣдей твои́хъ оу҆твердѝ моѐ помышле́нїе. 
Ѻ҆́гнь ѿ гдⷭ҇а и҆ногда̀ гдⷭ҇ь ѡ҆дожди́въ,  зе́млю содо́мскꙋю пре́жде попалѝ. 
На горѣ̀ спаса́йсѧ, дꙋшѐ, ꙗ҆́коже лѡ́тъ  ѻ҆́ный, и҆ въ сигѡ́ръ оу҆гонза́й. 
Бѣ́гай запале́нїѧ, ѽ дꙋшѐ, бѣ́гай содо́мскагѡ  горѣ́нїѧ, бѣ́гай тлѣ́нїѧ бжⷭ҇твеннагѡ пла́мене. 
Согрѣши́хъ тебѣ̀ є҆ди́нъ а҆́зъ, согрѣши́хъ  па́че всѣ́хъ, хрⷭ҇тѐ сп҃се, да не пре́зриши менѐ. 
Ты̀ є҆сѝ па́стырь до́брый, взыщѝ менѐ а҆́гнца,  и҆ заблꙋ́ждшагѡ да не пре́зриши менѐ. 
Ты̀ є҆сѝ сла́дкїй, і҆и҃се, ты̀ є҆сѝ созда́тель  мо́й: въ тебѣ̀, сп҃се, ѡ҆правда́юсѧ. (л. ч҃ ѡ҆б.) 
И҆сповѣ́даюсѧ тебѣ̀, сп҃се: согрѣши́хъ,  согрѣши́хъ тѝ: но ѡ҆сла́би, ѡ҆ста́ви мѝ, ꙗ҆́кѡ  бл҃гоꙋтро́бенъ. 
Сла́ва, трⷪ҇ченъ: Ѽ трⷪ҇це є҆ди́нице бж҃е!  сп҃сѝ на́съ ѿ пре́лести, и҆ и҆скꙋше́нїй, и҆  ѡ҆бстоѧ́нїй. 
Бг҃оро́диченъ: Ра́дꙋйсѧ, бг҃опрїѧ́тнаѧ оу҆тро́бо,  ра́дꙋйсѧ, прⷭ҇то́ле гдⷭ҇нь, ра́дꙋйсѧ, мт҃и жи́зни на́шеѧ. 
Пѣ́снь д҃. 
І҆рмо́съ: Оу҆слы́ша прⷪ҇ро́къ прише́ствїе твоѐ,  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й и҆ оу҆боѧ́хсѧ: сла́ва си́ле твое́й гдⷭ҇и. 
Дѣ́лъ твои́хъ да не пре́зриши, созда́нїѧ твоегѡ̀  да не ѡ҆ста́виши, правосꙋ́де, а҆́ще и҆ є҆ди́нъ  согрѣши́хъ, ꙗ҆́кѡ человѣ́къ, па́че всѧ́кагѡ  человѣ́ка, чл҃вѣколю́бче, но и҆́маши, ꙗ҆́кѡ гдⷭ҇ь  всѣ́хъ, вла́сть ѡ҆ставлѧ́ти грѣхѝ. 
Приближа́етсѧ, дꙋшѐ, коне́цъ, приближа́етсѧ, и҆  неради́ши, ни гото́вишисѧ: вре́мѧ сокраща́етсѧ, воста́ни,  бли́зъ при две́рехъ сꙋдїѧ̀ є҆́сть: ꙗ҆́кѡ со́нїе, ꙗ҆́кѡ  цвѣ́тъ, вре́мѧ житїѧ̀ тече́тъ: что̀ всꙋ́е мѧте́мсѧ; 
Воспрѧнѝ, ѽ дꙋшѐ моѧ̀, дѣѧ̑нїѧ твоѧ̑, ꙗ҆̀же  содѣ́лала є҆сѝ, помышлѧ́й, и҆ сїѧ̑ пред̾ лицѐ твоѐ  принесѝ, и҆ ка̑пли и҆спꙋстѝ сле́зъ твои́хъ: рцы̀ со  дерзнове́нїемъ дѣѧ̑нїѧ и҆ помышлє́нїѧ хрⷭ҇тꙋ̀, и҆  ѻ҆правда́йсѧ. 
Не бы́сть въ житїѝ грѣха̀, ни дѣѧ́нїѧ, ни  ѕло́бы, є҆ѧ́же а҆́зъ, сп҃се, не согрѣши́хъ оу҆мо́мъ и҆  сло́вомъ, и҆ произволе́нїемъ и҆ предложе́нїемъ, и҆  мы́слїю и҆ дѣѧ́нїемъ согрѣши́въ, ꙗ҆́кѡ и҆́нъ никто́же  когда̀. 
Ѿсю́дꙋ и҆ ѡ҆сꙋжде́нъ бы́хъ, ѿсю́дꙋ препрѣ́нъ  бы́хъ а҆́зъ ѡ҆каѧ́нный ѿ своеѧ̀ со́вѣсти, є҆ѧ́же  ничто́же въ мі́рѣ (л. ч҃а) нꙋ́жнѣйше: сꙋдїѐ  и҆зба́вителю мо́й, и҆ вѣ́дче, пощадѝ и҆ и҆зба́ви, и҆  сп҃си́ мѧ раба̀ твоего̀. 
Лѣ́ствица, ю҆́же ви́дѣ дре́вле вели́кїй въ  патрїа́рсѣхъ, оу҆каза́нїе є҆́сть дꙋшѐ моѧ̀,  дѣ́ѧтельнагѡ восхожде́нїѧ, разꙋ́мнагѡ возше́ствїѧ: а҆́ще  хо́щеши оу҆́бѡ, дѣѧ́нїемъ, и҆ ра́зꙋмомъ, и҆ зрѣ́нїемъ  пожи́ти, ѡ҆бнови́сѧ. 
Зно́й дневны́й претерпѣ̀ лише́нїѧ ра́ди  патрїа́рхъ, и҆ мра́зъ нощны́й понесѐ, на всѧ́къ де́нь  снабдѣ̑нїѧ творѧ̀, пасы́й, трꙋжда́ѧйсѧ, рабо́таѧй, да  двѣ̀ жєнѣ̀ сочета́етъ. 
Жєны́ ми двѣ̀ разꙋмѣ́й, дѣѧ́нїе же и҆ ра́зꙋмъ  въ зрѣ́нїи, лі́ю оу҆́бѡ дѣѧ́нїе, ꙗ҆́кѡ многоча́днꙋю:  рахи́ль же ра́зꙋмъ, ꙗ҆́кѡ многотрꙋ́днꙋю: и҆́бо кромѣ̀  трꙋдѡ́въ, ни дѣѧ́нїе, ни зрѣ́нїе дꙋшѐ, и҆спра́витсѧ. 
Сла́ва, трⷪ҇ченъ: Нераздѣ́льное сꙋщество́мъ,  несли́тное ли́цы бг҃осло́влю тѧ̀, трⷪ҇ческое є҆ди́но  бж҃ество̀, ꙗ҆́кѡ є҆диноца́рственное и҆ сопрⷭ҇то́льное,  вопїю́ ти пѣ́снь вели́кꙋю, въ вы́шнихъ трегꙋ́бѡ  пѣсносло́вимꙋю. 
Бг҃оро́диченъ: И҆ ражда́еши и҆ дѣ́вствꙋеши, и҆  пребыва́еши ѻ҆бою́дꙋ є҆стество́мъ дв҃а: рожде́йсѧ  ѡ҆бновлѧ́етъ зако́ны є҆стества̀, оу҆тро́ба же  ражда́етъ, не ражда́ющаѧ. бг҃ъ и҆дѣ́же хо́щетъ,  побѣжда́етсѧ є҆стества̀ чи́нъ: твори́тъ бо є҆ли̑ка  хо́щетъ. 
Пѣ́снь є҃. 
І҆рмо́съ: Ѿ нощѝ оу҆́тренююща, чл҃вѣколю́бче,  просвѣтѝ молю́сѧ, и҆ наста́ви и҆ менѐ на повелѣ̑нїѧ  твоѧ̑: и҆ наꙋчи́ мѧ сп҃се, твори́ти во́лю твою̀. 
Въ нощѝ житїѐ моѐ преидо́хъ при́снѡ, тьма́ бо  бы́сть и҆ глꙋбока̀ мнѣ̀ мгла̀, но́щь грѣха̀: но ꙗ҆́кѡ  днѐ сы́на сп҃се покажи́ мѧ. (л. ч҃а ѡ҆б.) 
Рꙋві́ма подража́ѧ ѡ҆каѧ́нный а҆́зъ, содѣ́ѧхъ  беззако́нный и҆ законопрестꙋ́пный совѣ́тъ на бг҃а  вы́шнѧго, ѡ҆скверни́въ ло́же моѐ, ꙗ҆́кѡ ѻ҆́тчее  ѻ҆́нъ. 
И҆сповѣ́даюсѧ тебѣ̀ хрⷭ҇тѐ цр҃ю̀, согрѣши́хъ,  согрѣши́хъ, ꙗ҆́кѡ пре́жде і҆ѡ́сифа бра́тїѧ прода́вшїи,  чистоты̀ пло́дъ и҆ цѣломꙋ́дрїѧ. 
Ѿ сро́дникѡвъ пра́веднаѧ дꙋша̀ свѧза́сѧ,  прода́сѧ въ рабо́тꙋ сла́дкїй, во ѡ҆́бразъ гдⷭ҇нь: ты́ же  всѧ̀ дꙋшѐ, продала́сѧ є҆сѝ ѕлы́ми твои́ми. 
І҆ѡ́сифа пра́веднагѡ и҆ цѣломꙋ́дреннагѡ оу҆ма̀  подража́й ѡ҆каѧ́ннаѧ, и҆ неискꙋ́снаѧ дꙋшѐ, и҆ не  ѡ҆сквернѧ́йсѧ безслове́сными стремле́ньми при́снѡ  беззако́ннꙋющи. 
А҆́ще и҆ въ ро́вѣ поживѐ и҆ногда̀ і҆ѡ́сифъ,  влⷣко гдⷭ҇и, но во ѡ҆́бразъ погребе́нїѧ и҆ воста́нїѧ  твоегѡ̀: а҆́зъ же что̀ тебѣ̀ когда̀ сицево́е принесꙋ̀; 
Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго  бг҃а: ст҃ъ, ст҃ъ, ст҃ъ є҆сѝ ѻ҆́ч҃е, сн҃е и҆ дш҃е,  про́стое сꙋщество̀, є҆ди́нице при́снѡ покланѧ́емаѧ. 
Бг҃оро́диченъ: И҆з̾ тебѐ ѡ҆блече́сѧ въ моѐ  смѣше́нїе, нетлѣ́ннаѧ, безмꙋ́жнаѧ мт҃и дв҃о, бг҃ъ  созда́вый вѣ́ки, и҆ соединѝ себѣ̀ чл҃вѣ́ческое  є҆стество̀. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ,  и҆ возведѐ ѿ тлѝ живо́тъ мо́й. 
Сле́зы сп҃се ѻ҆́чїю моє́ю, и҆ и҆з̾ глꙋбины̀  воздыха̑нїѧ чи́стѣ приношꙋ̀, вопїю́щꙋ се́рдцꙋ: бж҃е,  согрѣши́хъ тѝ ѡ҆чи́сти мѧ̀. 
Оу҆клони́ласѧ є҆сѝ дꙋшѐ, ѿ гдⷭ҇а твоегѡ̀,  ꙗ҆́коже даѳа́нъ и҆ а҆вїрѡ́нъ: но пощадѝ, воззовѝ и҆з̾  а҆́да преиспо́днѧгѡ, да не про́пасть земна́ѧ тебѐ  покры́етъ. (л. ч҃в) 
Ꙗ҆́кѡ ю҆́ница дꙋшѐ разсвирѣ́пѣвшаѧ,  оу҆подо́биласѧ є҆сѝ є҆фре́мꙋ, ꙗ҆́кѡ се́рна ѿ  тене́тъ сохранѝ житїѐ, впери́вши дѣѧ́нїемъ оу҆́мъ, и҆  зрѣ́нїемъ. 
Рꙋка̀ на́съ мѡѷсе́ова да оу҆вѣ́ритъ дꙋшѐ,  ка́кѡ мо́жетъ бг҃ъ прокаже́нное житїѐ оу҆бѣли́ти, и҆  ѡ҆чи́стити: и҆ не ѿча́йсѧ сама̀ себѐ, а҆́ще и҆  прокаже́нна є҆сѝ. 
Сла́ва, трⷪ҇ченъ: Трⷪ҇ца є҆́мь про́ста,  нераздѣ́льна, раздѣ́льна ли́чнѣ, и҆ є҆ди́ница є҆́смь  є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆  бж҃е́ственный дх҃ъ. 
Бг҃оро́диченъ: Оу҆тро́ба твоѧ̀ бг҃а на́мъ родѝ,  воѡбраже́на по на́мъ: є҆го́же ꙗ҆́кѡ созда́телѧ всѣ́хъ,  молѝ бцⷣе, да мл҃твами твои́ми ѡ҆правди́мсѧ. 
Конда́къ: Дꙋшѐ моѧ̀, дꙋшѐ моѧ̀, воста́ни, что̀  спи́ши; коне́цъ приближа́етсѧ, и҆ и҆́маши смꙋти́тисѧ:  воспрѧнѝ оу҆́бѡ, да пощади́тъ тѧ̀ хрⷭ҇то́съ бг҃ъ,  вездѣ̀ сы́й, и҆ всѧ̑ и҆сполнѧ́ѧй. 
Пѣ́снь з҃. 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю, нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Согрѣши́хъ, беззако́нновахъ, и҆ ѿверго́хъ  за́повѣдь твою̀, ꙗ҆́кѡ во грѣсѣ́хъ произведо́хсѧ и҆  приложи́хъ ꙗ҆́звамъ стрꙋ́пы себѣ̀: но са́мъ мѧ̀  поми́лꙋй, ꙗ҆́кѡ бл҃гоꙋтро́бенъ, ѻ҆тцє́въ бж҃е. 
Та̑йнаѧ се́рдца моегѡ̀ и҆сповѣ́дахъ тебѣ̀ сꙋдїѝ  моемꙋ̀, ви́ждь моѐ смире́нїе, ви́ждь и҆ ско́рбь мою̀, и҆  вонмѝ сꙋдꙋ̀ моемꙋ̀ ны́нѣ, и҆ са́мъ мѧ̀ поми́лꙋй, ꙗ҆́кѡ  бл҃гоꙋтро́бенъ, ѻ҆тцє́въ бж҃е. 
Саꙋ́лъ и҆ногда̀ ꙗ҆́кѡ погꙋбѝ ѻ҆тца̀ своегѡ̀  дꙋшѐ ѻ҆слѧ̑та, внеза́пꙋ црⷭ҇тво ѡ҆брѣ́те къ  прослꙋ́тїю: но блюдѝ, (л. ч҃в ѡ҆б.) не забыва́й себѐ,  скѡ́тскїѧ по́хѡти твоѧ̑ произво́ливши па́че црⷭ҇тва  хрⷭ҇то́ва. 
Дв҃дъ и҆ногда̀ бг҃оѻте́цъ, а҆́ще и҆ согрѣшѝ  сꙋгꙋ́бѡ дꙋшѐ моѧ̀, стрѣло́ю оу҆́бѡ оу҆стрѣле́нъ  бы́въ прелюбодѣ́йства, копїе́мъ же плѣне́нъ бы́въ  оу҆бі́йства томле́нїемъ: но ты̀ сама̀ тѧжча́йшими дѣ́лы  недꙋ́гꙋеши, самохо́тными стремле́ньми. 
Совокꙋпѝ оу҆́бѡ дв҃дъ и҆ногда̀ беззако́нїю  беззако́нїе: оу҆бі́йствꙋ же любодѣ́йство раствори́въ,  покаѧ́нїе сꙋгꙋ́бое показа̀ а҆́бїе: но сама́ ты  лꙋка́внѣйшаѧ дꙋшѐ содѣ́лала є҆сѝ, не пока́ѧвшисѧ  бг҃ꙋ. 
Дв҃дъ и҆ногда̀ воѡбразѝ, списа́въ ꙗ҆́кѡ на  і҆кѡ́нѣ пѣ́снь, є҆́юже дѣѧ́нїе ѡ҆блича́етъ, є҆́же  содѣ́ѧ, зовы́й: поми́лꙋй мѧ̀. тебѣ́ бо є҆ди́номꙋ  согрѣши́хъ всѣ́хъ бг҃ꙋ, са́мъ ѡ҆чи́сти мѧ̀. 
Сла́ва, трⷪ҇ченъ: Трⷪ҇це про́стаѧ, нераздѣ́льнаѧ,  є҆диносꙋ́щнаѧ, и҆ є҆стество̀ є҆ди́но, свѣ́тове, и҆  свѣ́тъ, и҆ ст҃а трѝ, и҆ є҆ди́но ст҃о пое́тсѧ бг҃ъ  трⷪ҇ца: но воспо́й, просла́ви, живо́тъ и҆ животы̀, дꙋшѐ,  всѣ́хъ бг҃а. 
Бг҃оро́диченъ: Пое́мъ тѧ̀, бл҃гослови́мъ тѧ̀,  покланѧ́емсѧ тѝ бг҃ороди́тельнице, ꙗ҆́кѡ нераздѣ́льныѧ  трⷪ҇цы породи́ла є҆сѝ є҆ди́наго хрⷭ҇та̀ бг҃а и҆ сама̀  ѿве́рзла є҆сѝ на́мъ сꙋ́щымъ на землѝ нбⷭ҇наѧ. 
Пѣ́снь и҃. 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те, и҆ превозноси́те во всѧ̑  вѣ́ки. 
Согрѣши́вша сп҃се поми́лꙋй, воздви́гни мо́й  оу҆́мъ ко ѡ҆браще́нїю, прїими́ мѧ ка́ющагосѧ, оу҆ще́дри  вопїю́ща: согрѣши́хъ тѝ, сп҃сѝ, беззако́нновахъ,  поми́лꙋй мѧ̀. (л. ч҃г) 
Колесни́чникъ и҆лїа̀, колесни́цею добродѣ́телей  вше́дъ, ꙗ҆́кѡ на нб҃са̀, ноша́шесѧ превы́ше и҆ногда̀ ѿ  земны́хъ: сегѡ̀ оу҆́бѡ дꙋшѐ моѧ̀, восхо́дъ помышлѧ́й. 
Є҆лїссе́й и҆ногда̀ прїе́мъ ми́лѡть и҆лїинꙋ̀,  прїѧ́тъ сꙋгꙋ́бꙋю бл҃года́ть ѿ бг҃а: ты́ же ѽ дꙋшѐ  моѧ̀, сеѧ̀ не причасти́ласѧ є҆сѝ бл҃года́ти за  невоздержа́нїе. 
І҆ѻрда́нова стрꙋѧ̀ пе́рвѣе, ми́лѡтїю и҆лїино́ю  є҆лїссе́емъ, ста̀ сю́дꙋ и҆ сю́дꙋ: ты́ же, ѽ дꙋшѐ моѧ̀,  сеѧ̀ не причасти́ласѧ є҆сѝ бл҃года́ти за  невоздержа́нїе. 
Сѡмані́тїда и҆ногда̀ пра́веднаго оу҆чредѝ, ѽ  дꙋшѐ, нра́вомъ бл҃ги́мъ: ты́ же не ввела̀ є҆сѝ въ  до́мъ, ни стра́нна, ни пꙋ́тника. тѣ́мже черто́га  и҆зри́нешисѧ во́нъ, рыда́ющи. 
Гїезі́евъ подража́ла є҆сѝ ѻ҆каѧ́ннаѧ ра́зꙋмъ  скве́рный всегда̀ дꙋшѐ, є҆гѡ́же сребролю́бїе ѿложѝ  понѐ на ста́рость: бѣ́гай гее́нскагѡ ѻ҆гнѧ̀,  ѿстꙋпи́вши ѕлы́хъ твои́хъ. 
Сла́ва, трⷪ҇ченъ: Безнача́льне ѻ҆́ч҃е, сн҃е  собезнача́льне, оу҆тѣ́шителю бл҃гі́й, дш҃е пра́вый:  сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е  живы́й и҆ зи́ждай, трⷪ҇це є҆ди́нице поми́лꙋй мѧ̀. 
Бг҃оро́диченъ: Ꙗ҆́кѡ ѿ ѡ҆броще́нїѧ червлени́цы  пречⷭ҇таѧ, оу҆́мнаѧ багрѧни́ца є҆мманꙋ́илева, внꙋ́трь  во чре́вѣ твое́мъ пло́ть и҆стка́сѧ: тѣ́мже бцⷣꙋ  вои́стиннꙋ тѧ̀ почита́емъ. 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ, бж҃їе  бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь правосла́внѡ  велича́емъ. 
Оу҆́мъ ѡ҆стрꙋпи́сѧ, тѣ́ло ѡ҆болѣ́знисѧ,  недꙋ́гꙋетъ дꙋ́хъ, сло́во и҆знемо́же, житїѐ  оу҆мертви́сѧ, коне́цъ при (л. ч҃г ѡ҆б.) две́рехъ.  тѣ́мже моѧ̀ ѻ҆каѧ́ннаѧ дꙋшѐ, что̀ сотвори́ши, є҆гда̀  прїи́детъ сꙋдїѧ̀ и҆спыта́ти твоѧ̑; 
Мѡѷсе́ово приведо́хъ тѝ дꙋшѐ, мїробы́тїе, и҆  ѿ тогѡ̀ всѐ завѣ́тное писа́нїе, повѣ́дающее тебѣ̀  пра́вєдныѧ и҆ непра́вєдныѧ:ѿ ни́хже вторы̑ѧ, ѽ  дꙋшѐ, подража́ла є҆сѝ, а҆ не пє́рвыѧ, въ бг҃а  согрѣши́вши. 
Зако́нъ и҆знемо́же, пра́зднꙋетъ є҆ѵⷢ҇лїе,  писа́нїе же всѐ въ тебѣ̀ небреже́но бы́сть, прⷪ҇ро́цы  и҆знемого́ша, и҆ всѐ пра́ведное сло́во: стрꙋ́пи твоѝ,  ѽ дꙋшѐ, оу҆мно́жишасѧ, не сꙋ́щꙋ врачꙋ̀ и҆сцѣлѧ́ющемꙋ  тѧ̀. 
Но́вагѡ привождꙋ́ ти писа́нїѧ оу҆каза̑нїѧ,  вводѧ̑щаѧ тѧ̀ дꙋшѐ, ко оу҆миле́нїю: пра́вєднымъ  оу҆́бѡ поревнꙋ́й, грѣ́шныхъ же ѿвраща́йсѧ,и҆  оу҆млⷭ҇тиви хрⷭ҇та̀ мл҃твами же и҆ поще́ньми, и҆  чистото́ю, и҆ говѣ́нїемъ. 
Хрⷭ҇то́съ вочл҃вѣ́чисѧ, призва́въ къ покаѧ́нїю  разбо́йники, и҆ блꙋдни̑цы: дꙋшѐ пока́йсѧ, две́рь  ѿве́рзесѧ црⷭ҇твїѧ оу҆жѐ, и҆ предвосхища́ютъ є҆̀  фарїсе́є и҆ мытарѝ и҆ прелюбодѣ́и ка́ющїисѧ. 
Хрⷭ҇то́съ вочл҃вѣ́чисѧ, пло́ти прїѡбщи́всѧ мѝ,  и҆ всѧ̑, є҆ли̑ка сꙋ́ть є҆стества̀ хотѣ́нїемъ и҆спо́лни  грѣха̀ кромѣ̀, подо́бїе тебѣ̀, ѽ дꙋшѐ, и҆ ѡ҆́бразъ  предпоказꙋ́ѧ своегѡ̀ снизхо́жденїѧ. 
Хрⷭ҇то́съ волхвы̀ сп҃сѐ, па́стыри созва̀,  младе́нєцъ мно́жєства показа̀ мꙋ́ченики, ста́рцы  просла́ви, и҆ ста̑рыѧ вдови̑цы, и҆́хже не поревнова́ла  є҆сѝ дꙋшѐ, ни дѣѧ́нїємъ, ни житїю̀: но го́ре тебѣ̀,  внегда̀ бꙋ́деши сꙋди́тисѧ. 
Пости́всѧ гдⷭ҇ь дні́й четы́редесѧть въ пꙋсты́ни,  послѣдѝ взалка̀, показꙋ́ѧ чл҃вѣ́ческое: дꙋшѐ, да не  разлѣни́шисѧ, а҆́ще тебѣ̀ приложи́тсѧ вра́гъ, мл҃твою  же и҆ посто́мъ ѿ но́гъ твои́хъ да ѿрази́тсѧ. (л. ч҃д) 
Сла́ва, трⷪ҇ченъ: Ѻ҆ц҃а̀ просла́вимъ, сн҃а  превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ,  трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ  свѣ́тꙋ и҆ свѣ́тѡмъ, и҆ животꙋ̀ и҆ животѡ́мъ,  животворѧ́щемꙋ и҆ просвѣща́ющемꙋ концы̀. 
Бг҃оро́диченъ: Гра́дъ тво́й сохранѧ́й  бг҃ороди́тельнице пречⷭ҇таѧ, въ тебѣ́ бо се́й вѣ́рнѡ  ца́рствꙋѧй, въ тебѣ̀ и҆ оу҆твержда́етсѧ, и҆ тобо́ю  побѣжда́ѧй, побѣжда́етъ всѧ́кое и҆скꙋше́нїе, и҆  плѣнѧ́етъ ра́тники, и҆ прохо́дитъ послꙋша́нїе. 
А҆ндре́ю: А҆ндре́е честны́й, и҆ ѻ҆́тче  требл҃же́ннѣйшїй, па́стырю кри́тскїй, не преста́й  молѧ́сѧ ѡ҆ воспѣва́ющихъ тѧ̀: да и҆зба́вимсѧ всѝ  гнѣ́ва и҆ ско́рби, и҆ тлѣ́нїѧ, и҆ прегрѣше́нїй  безмѣ́рныхъ, чтꙋ́щїи твою̀ па́мѧть вѣ́рнѡ. 
Та́же пое́мъ ѻ҆́ба ли̑ка і҆рмо́съ: Безсѣ́меннагѡ  зача́тїѧ: 
По сконча́нїи же канѡ́на глаго́лемъ ѱало́мъ д҃:  Внегда̀ призва́ти мѝ, оу҆слы́ша мѧ̀: Та́кожде и҆  про́чыѧ ѱалмы̀ повече́рїѧ. На а҆ллилꙋ́їа мета̑нїѧ, г҃.  И҆ а҆́бїе начина́емъ вторꙋ́ю статїю̀: Къ тебѣ̀ гдⷭ҇и,  воздвиго́хъ дꙋ́шꙋ мою̀: И҆ про́чыѧ два̀ ѱалма̑,  глаго́люще въ коне́цъ си́хъ: А҆ллилꙋ́їа. И҆ твори́мъ  мета̑нїѧ г҃. Та́же начина́етъ ли́къ, прїе́мый ѿ  вече́рни нача́ло: Съ на́ми бг҃ъ: И҆ глаго́лемъ  сицєвы́ѧ стїхѝ велегла́снѡ, и҆ со сладкопѣ́нїемъ,  глаго́лющꙋ є҆ди́номꙋ ли́кꙋ, и҆ ѿвѣща́ющꙋ дрꙋго́мꙋ.  Подо́бнѣ, и҆, Безпло́тное є҆стество̀, Вѣ́рꙋю же  во є҆ди́наго бг҃а: ни́зкимъ гла́сомъ: Та́же наче́ншїй  ли́къ: Прест҃а́ѧ влⷣчце бцⷣе, молѝ ѡ҆ на́съ: И҆  твори́тъ дрꙋгі́й ли́къ покло́нъ. И҆ востаю́щꙋ дрꙋго́мꙋ  ли́кꙋ и҆ ѿвѣщава́ющꙋ, твори́тъ пе́рвый ли́къ покло́нъ.  Та́кожде и҆ на про́чыѧ моли́тєльныѧ стїхѝ всѧ̑. Є҆гда́  же рече́мъ: Бж҃е, ѡ҆чи́сти на́съ грѣ́шныхъ, пое́мъ  ѻ҆́ба ли̑ка ра́вно, и҆ покло́ны г҃. Та́же, Трист҃о́е  без̾ покло́новъ, и҆ глаго́лемъ настоѧ́щыѧ тропарѝ, на  гла́съ в҃, ꙗ҆̀же и҆ пое́мъ велегла́снѡ и҆ со  сладкопѣ́нїемъ: Просвѣтѝ ѻ҆́чи моѝ хрⷭ҇тѐ бж҃е:  Сла́ва: Застꙋ́пникъ дꙋшѝ моеѧ̀: И҆ ны́нѣ:  Ꙗ҆́кѡ не и҆́мамы дерзнове́нїѧ: сꙋ́ть же и҆ и҆́ны  тропарѝ, и҆̀же и҆ пою́тсѧ чрез̾ де́нь, на гла́съ и҃,  си́рѣчь во вто́рникъ, и҆ четверто́къ ве́чера. (л. ч҃д  ѡ҆б.) Сꙋ́ть же сі́и: Неви́димыхъ вра̑гъ мои́хъ  неꙋсыпа́нїе: Сті́хъ: При́зри и҆ оу҆слы́ши мѧ̀ гдⷭ҇и  бж҃е мо́й: Ꙗ҆́кѡ стра́шенъ сꙋ́дъ тво́й гдⷭ҇и:  Сла́ва: Сле́зы мѝ да́ждь бж҃е: И҆ ны́нѣ:  Непосты́днꙋю бцⷣе, наде́ждꙋ твою̀: Гдⷭ҇и поми́лꙋй,  м҃. Сті́хъ: ѿ сщ҃е́нника. И҆ мл҃тва: Гдⷭ҇и гдⷭ҇и,  и҆збавле́й на́съ: та́же, Прїиди́те поклони́мсѧ:  три́жды. И҆ глаго́лемъ н҃ и҆ р҃а ѱало́мъ: Гдⷭ҇и  оу҆слы́ши мл҃твꙋ мою̀: и҆ Гдⷭ҇и, вседержи́телю бж҃е  ѻ҆тє́цъ на́шихъ: Трист҃о́е, и҆ мета̑нїѧ трѝ.  Сщ҃е́нникъ: Ꙗ҆́кѡ твоѐ є҆́сть црⷭ҇тво: И҆ по  а҆ми́нѣ, глаго́лемъ сїѧ̑ тропарѝ ско́рѡ, на гла́съ ѕ҃:  Поми́лꙋй на́съ гдⷭ҇и: Сла́ва: Гдⷭ҇и, поми́лꙋй  на́съ: И҆ ны́нѣ: Млⷭ҇рдїѧ двє́ри ѿве́рзи на́мъ:  Гдⷭ҇и поми́лꙋй, м҃. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́тче. Сщ҃е́нникъ: Мл҃твами ст҃ы́хъ  ѻ҆тє́цъ на́шихъ, И҆ мл҃тва: Влⷣко бж҃е ѻ҆́ч҃е  вседержи́телю: Прїиди́те поклони́мсѧ, три́жды. и҆  мета̑нїѧ г҃. Бж҃е въ по́мощь мою̀ вонмѝ, и҆ Гдⷭ҇и,  оу҆слы́ши мл҃твꙋ мою̀, и҆, Сла́ва въ вы́шнихъ бг҃ꙋ:  Гдⷭ҇и прибѣ́жище бы́лъ є҆сѝ на́мъ: Сподо́би  гдⷭ҇и въ но́щь сїю̀: Та́же, Трист҃о́е. Прест҃а́ѧ  трⷪ҇це, поми́лꙋй на́съ: Ѻ҆́ч҃е на́шъ: Сщ҃е́нникъ:  Ꙗ҆́кѡ твоѐ є҆́сть црⷭ҇тво: Та́же пое́мъ  велегла́снѡ и҆ ко́снѡ, на гла́съ ѕ҃: Гдⷭ҇и си́лъ съ  на́ми бꙋ́ди: И҆ ѿвѣща́етъ то́жде дрꙋгі́й ли́къ. И҆  глаго́летъ наче́ншїй ли́къ, Сті́хъ: Хвали́те бг҃а во  ст҃ы́хъ є҆гѡ̀, хвали́те є҆го̀ во оу҆тверже́нїи си́лы  є҆гѡ̀. И҆ па́ки тропа́рь. Та́же то́йжде тропа́рь  дрꙋгі́й ли́къ на ко́емждо стїхѣ̀. По и҆сполне́нїи же  пѧтѝ стїхѡ́въ, глаго́лютъ ѻ҆́ба ли̑ка вкꙋ́пѣ, пе́рвый  сті́хъ и҆ тропа́рь. Та́же начина́етъ наче́ншїй ли́къ:  Сла́ва: Гдⷭ҇и а҆́ще не бы́хомъ: И҆ ны́нѣ: Мнѡ́гаѧ  мно́жєства мои́хъ бцⷣе, прегрѣше́нїй: Всест҃а́ѧ  бцⷣе: Всѐ оу҆пова́нїе моѐ: Гдⷭ҇и поми́лꙋй,  м҃. И҆ мл҃тва: И҆́же на всѧ́кое вре́мѧ: Гдⷭ҇и  поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю  херꙋві̑мъ: И҆́менемъ гдⷭ҇нимъ бл҃гословѝ ѻ҆́тче.  Сщ҃е́нникъ, Бж҃е оу҆ще́дри ны̀: И҆ твори́мъ ѕ҃і  покло́нѡвъ, ꙗ҆́кѡ ѻ҆бы́чно, съ мл҃твою ст҃а́гѡ  є҆фре́ма: и҆ твори́мъ кѡ́сныѧ за є҆́же оу҆равнѧ́тисѧ  всѣ̑мъ. Та́же начина́етъ предстоѧ́тель: (л. ч҃є)  Трист҃о́е, и҆ мета̑нїѧ г҃. По Ѻ҆́ч҃е на́шъ:  Гдⷭ҇и поми́лꙋй, в҃і. И҆ глаго́лемъ мл҃твꙋ:  Нескве́рнаѧ, небла́знаѧ: и҆, И҆ да́ждь на́мъ  влⷣко: 
Подоба́етъ вѣ́дати: Ꙗ҆́кѡ вѧ́щшїи оу҆ста́вы и҆  ѻ҆бы́чаи повелѣва́ютъ, по́слѣ, И҆ да́ждь на́мъ  влⷣко: па́сти всѣ̑мъ на зе́млю, и҆ глаго́лати  сщ҃е́нникꙋ велегла́снѡ мл҃твꙋ, ꙗ҆́же въ вели́цѣй  вече́рни: Влⷣко многомлⷭ҇тиве гдⷭ҇и і҆и҃се хрⷭ҇тѐ  бж҃е на́шъ: И҆ та́кѡ сотвори́въ покло́нъ предстоѧ́тель  на зе́млю, глаго́летъ бра́тїѧмъ: Бл҃гослови́те ѻ҆тцы̀  ст҃і́и, прости́те мѝ грѣ́шномꙋ, є҆ли̑ка согрѣши́хъ  сло́вомъ, дѣ́ломъ, помышле́нїемъ, и҆ всѣ́ми мои́ми  чꙋ́вствы. И҆ мы̀ ѿвѣща́емъ: Бг҃ъ да прости́тъ тѝ  ѻ҆́тче ст҃ы́й: И҆ начина́етъ ѿ лѣ́вагѡ ли́ка по  чи́нꙋ є҆ди́нъ и҆ є҆ди́нъ, твори́ти подо́бнѣ и҆  проси́ти, и҆ прїѧ́ти проще́нїе, до́ндеже сконча́ютсѧ  всѝ. И҆ та́кѡ начина́етъ сщ҃е́нникъ глаго́лати:  Помо́лимсѧ ѡ҆ вели́кѡмъ господи́не и҆ ѻ҆тцѣ̀ на́шемъ  ст҃ѣ́йшемъ патрїа́рхѣ моско́вскѡмъ и҆ всеѧ̀ рꙋсѝ  [и҆́мⷬ҇къ]: и҆ прѡ́чаѧ, ꙗ҆́кѡ въ ве́тхомъ оу҆чине́нїи  оу҆ста́висѧ. И҆ по си́хъ ꙗ҆́кѡ ѻ҆бы́чно, сті́хъ ѿ  предстоѧ́телѧ, и҆ къ немꙋ̀ ѿ всѣ́хъ подо́бнѣ  покло́нъ, и҆ та́кѡ ѿхо́димъ во своѧ̑ кє́ллїи. Се́й  чи́нъ быва́етъ во всю̀ ст҃ꙋ́ю четыредесѧ́тницꙋ въ  повече́рїѧхъ. 
Вѣ́домо бꙋ́ди, предстоѧ́телю сті́хъ глаго́лющꙋ,  мы̀: Бл҃гословѝ, ѿвѣщава́емъ, прїе́мше проще́нїе.  Подоба́етъ же є҆кклисїа́рхꙋ и҆ сїѐ смотри́ти  прилѣ́жнѡ, да є҆гда̀ повечє́рїѧ ѿпꙋща́ютъ бы́ти  зна́менїю днѐ, си́рѣчь пре́жде сомра́ка. Сѐ оу҆́бѡ  ꙗ҆́кѡ предписа́сѧ, є҆ди́нъ де́нь ст҃ы́хъ постѡ́въ  прилѣ́жнѡ и҆спыта́вше, предложи́хомъ любвѝ ва́шей,  коли́чество пѣ́нїѧ, и҆ въ не́мъ воѡбражє́нныѧ ѿ  ст҃ы́хъ ѻ҆тцє́въ покло́ны, ꙗ҆́же нѣ́сть лѣ́по  презира́ти, нижѐ вели́комꙋ законоположи́телю.  Коли́чество же днено́щныхъ быва́емыхъ въ цр҃кви  покло́нѡвъ, сꙋ́ть т҃, кромѣ̀ полꙋ́нощницы. Прїѧ́хомъ же  въ палесті́нѣ и҆ въ свои́хъ ке́ллїѧхъ коемꙋ́ждо пѣ́ти  ѱалти́рь: и҆ могꙋ́щїи оу҆́бѡ соверша́ютъ ю҆̀  днено́щнѡ: ѻ҆́ви же три́жды въ седми́цѣ: ѻ҆́ви же  два́жды. Покло́ны же твори́ти, є҆ли̑ки коемꙋ́ждо по  свое́й си́лѣ предстоѧ́тель воѡбрази́тъ. 


(л. ч҃є ѡ҆б.) 
Во вто́рникъ пе́рвыѧ седми́цы на оу҆́трени, 
по в҃-мъ стїхосло́вїи сѣда́льны, гла́съ в҃. 
Подо́бенъ: Пребл҃гослове́нна: 
Пребл҃гослове́нна бл҃года́ть всечⷭ҇тна́гѡ поста̀:  мѡѷсе́й бо тѣ́мъ просла́висѧ, и҆ зако́нъ въ пи́смени на  скрижа́лехъ прїѧ́тъ. ѻ҆гнѧ̀ си́льнѣйшїи ѻ҆́троцы  ю҆́нїи ꙗ҆ви́шасѧ: въ то́мъ оу҆́бѡ погаси́мъ плѡтскі́ѧ  стра̑сти пламенѣ́ющыѧ, хрⷭ҇тꙋ̀ сп҃сꙋ вопїю́ще:  ѡ҆браще́нїе на́мъ всѣ̑мъ да́рꙋй, и҆ и҆зба́ви гее́нны. 
Сла́ва и҆́ный, гла́съ то́йже. Подо́бенъ: Млⷭ҇рдїѧ  сꙋ́щи: 
Покаѧ́нїѧ наста̀ вре́мѧ, воздержа́нїѧ покажѝ  плоды̀, ѽ дꙋшѐ моѧ̀! воззрѝ къ преждепока́ѧвшымсѧ,  воззовѝ хрⷭ҇тꙋ̀: согрѣши́хъ, сп҃си́ мѧ, ꙗ҆́коже сп҃слъ  є҆сѝ влⷣко мытарѧ̀, воздохнꙋ́вша ѿ се́рдца, бл҃гі́й,  є҆ди́нъ сы́й многомлⷭ҇тивый. 
И҆ ны́нѣ, бг҃оро́диченъ: Предста́тельство те́плое  хрⷭ҇тїа́нъ, сн҃а твоего̀ молѝ при́снѡ бцⷣе, всѧ́кагѡ  ѕлодѣ́йства и҆ лю́тости и҆зба́вити на́съ бори́телѧ, и҆  да́ти на́мъ проще́нїе, и҆́хже согрѣши́хомъ,  бл҃гоꙋтро́бїѧ ра́ди щедро́тъ, твои́ми мл҃твами мт҃и дв҃о. 
По г҃-мъ стїхосло́вїи сѣда́ленъ, гла́съ є҃.  Подо́бенъ: Гдⷭ҇и, ча́шꙋ мꙋ́ки: 
Гдⷭ҇и, сп҃си́тельное воздержа́нїе двоеде́нствꙋюще  вопїе́мъ тѝ: оу҆милѝ сердца̀ на́съ рабѡ́въ твои́хъ, и҆  прїимѝ сꙋ́щыѧ со стра́хомъ мл҃твы на́шѧ, подаѧ̀ на́мъ  бл҃готече́нное поста̀ по́прище, ѡ҆чище́нїе и҆ ве́лїю  млⷭ҇ть. 
Сла́ва, то́йже. 
И҆ ны́нѣ, бг҃оро́диченъ. Подо́бенъ:  Собезнача́льное сло́во: 
Цвѣ́тъ бж҃е́ственный, ко́реню прозѧ́бшїй, кївѡ́те  и҆ свѣ́щниче, и҆ ста́мно всезлата́ѧ, ст҃а́ѧ трапе́зо,  хлѣ́бъ (л. ч҃ѕ) живота̀ носѧ́щаѧ, ꙗ҆́кѡ сн҃а твоего̀ и҆  бг҃а оу҆молѝ є҆го̀, со ст҃ы́мъ прⷣте́чею, є҆́же  оу҆ще́дрити и҆ сп҃стѝ, бцⷣꙋ и҆сповѣ́дающыѧ тѧ̀. 
Канѡ́нъ мине́и и҆ трїѡ́ди. Пѣ́снь в҃. Гла́съ в҃. 
И҆ стїхосло́витсѧ втора́ѧ пѣ́снь ѱалти́рѧ. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь въ  мо́ри сп҃сы́й, и҆ въ пꙋсты́ни насы́тивый і҆и҃льтєскїѧ  лю́ди, и҆ во́дꙋ и҆з̾ ка́мене и҆сточи́вый человѣ́кѡмъ,  да дре́вле во тлю̀ па́дшаго поне́съ, привлекꙋ̀ ко мнѣ̀  за неизрече́ннꙋю млⷭ҇ть. 
Трезви́сѧ, бо́дрствꙋй, воздохнѝ, прослези́сѧ,  посто́мъ всѐ бре́мѧ грѣха̀ дꙋшѐ ѿве́ргни, те́плымъ  покаѧ́нїемъ ѿбѣ́гни ѻ҆гнѧ̀, и҆ пла́чемъ страсте́й  плаче́внꙋю ри́зꙋ раздерѝ, ѻ҆де́ждꙋ бж҃е́ственнꙋю  прїе́млющи. 
Къ горѣ̀ пристꙋ́пимъ, и҆зрѧ́дныхъ дѣѧ́нїй  поще́нїемъ всѝ, долꙋре́внѡстныѧ ѡ҆ста́вльше сласте́й  прило́ги: и҆ въ сомра́къ вше́дше чⷭ҇тны́хъ видѣ́нїй,  є҆ди́нꙋ оу҆́зримъ хрⷭ҇то́вꙋ рачи́тельнꙋю добро́тꙋ,  ѡ҆божа́еми та́йнѡ бж҃е́ственными восхожде́нїи. 
Оу҆вы̀ мнѣ̀, кто̀ бꙋ́дꙋ; что̀ содѣ́ю, грѣ́хъ  содѣ́ловаѧ, и҆ влⷣки не оу҆страша́ѧсѧ безсо́вѣстный;  сегѡ̀ ра́ди пре́жде сꙋда̀ ѡ҆сꙋжде́нъ є҆́смь: правосꙋ́де  бл҃гі́й, ѡ҆брати́въ мѧ̀ сп҃сѝ, па́че всѣ́хъ человѣ̑къ  тебѐ преѡгорчи́вшаго. 
Бг҃оро́диченъ: Неѡра́ннаѧ землѐ, прорасти́вшаѧ  всѣ́хъ пита́телѧ, ѿверза́ющаго рꙋ́кꙋ, и҆  бл҃говоле́нїемъ свои́мъ насыща́юща всѧ́кое живо́тное  крѣ́постїю бж҃е́ственною: оу҆твердѝ хлѣ́бомъ  жи́зненнымъ, ѡ҆слабѣ̑вшаѧ сердца̀ сы́тостїю лю́тыхъ  на́шихъ прегрѣше́нїй. 
И҆́ный. Гла́съ є҃. І҆рмо́съ: Ви́дите ви́дите: 
Прїиди́те сни́демъ въ клѣ́ть дꙋше́внꙋю, гдⷭ҇ви  моли̑твы воздаю́ще и҆ вопїю́ще: ѻ҆́ч҃е на́шъ, и҆́же на  нб҃сѣ́хъ, до́лги на́шѧ ѡ҆сла́би и҆ ѡ҆ста́ви, ꙗ҆́кѡ  є҆ди́нъ бл҃гоꙋтро́бенъ. (л. ч҃ѕ ѡ҆б.) 
Дꙋшѝ на́шеѧ въ постѣ̀ ти́хое показꙋ́юще, не  сѣ́тꙋимъ вожделѣ́нныхъ дне́й и҆змѣне́нїѧ, ꙗ҆́кѡ  просїѧ́ша на́мъ бл҃гоче́стїѧ и҆справлє́нїѧ. 
Сла́ва, трⷪ҇ченъ: Безнача́льнаѧ, несозда́ннаѧ  трїѷпоста́снаѧ є҆ди́нице, гпⷭ҇жѐ, црⷭ҇тво вѣкѡ́въ:  тебѐ сла́витъ, ѻ҆ц҃а̀, и҆ сн҃а, и҆ ст҃а́го дх҃а,  мно́жество а҆́гг҃лъ, и҆ всѐ є҆стество̀ человѣ́ческое. 
Бг҃оро́диченъ: Тебѐ вседобродѣ́тельнꙋю сла́вꙋ  ро́да на́шегѡ пое́мъ, тобо́ю бо ѡ҆божи́хомсѧ дв҃о: и҆́бо  родила̀ є҆сѝ на́мъ сп҃са и҆ бг҃а хрⷭ҇та̀,  разрѣши́вшаго на́съ ѿ клѧ́твы. 
Сла́ва тебѣ̀ бж҃е на́шъ, сла́ва тебѣ̀. 
Кто̀ ѻ҆́гнь оу҆гасѝ; кто̀ затчѐ оу҆ста̀  ѕвѣре́й; по́стъ, ѻ҆́троки и҆з̾ пе́щи и҆збавле́й, и҆  прⷪ҇ро́ка данїи́ла ѿ львѡ́въ снѣ́ди: є҆го́же  лобыза́имъ и҆ мы̀ бра́тїе. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ, въ пло́ть ѡ҆блекі́йсѧ во́лею свое́ю, да сп҃сꙋ̀  а҆да́ма, ѿ ле́сти па́дшаго въ престꙋпле́нїе ѕмі́емъ. 
Пѣ́снь и҃.  
І҆рмо́съ: Въ кꙋпинѣ̀ мѡѷсе́ю: 
Со́нъ ѿложѝ дꙋшѐ, лю́тыѧ лѣ́ности, и҆  оу҆се́рднѡ бо́дрствꙋй къ бж҃е́ствєннымъ за́повѣдемъ:  приближа́етсѧ жени́хъ свѣщено́сецъ, потщи́сѧ того̀  пред̾ꙋсрѣ́сти. 
Оу҆ѧ́звлена лю́тѣ сласте́й ѻ҆рꙋ́жїемъ, лѣчбо́ю  щедро́тъ бл҃гоꙋтро́бнагѡ твоегѡ̀ манове́нїѧ и҆сцѣли́ мѧ  сло́ве, ꙗ҆́кѡ да тѧ̀ бл҃года́рнѡ сла́влю во вѣ́ки. 
Ѿ страсте́й вре́дныхъ, ѿ за́висти и҆  не́нависти, ѿ всѧ́кїѧ ѕло́бы воздержи́сѧ дꙋшѐ, пи́щами  пита́ющисѧ, пи́щꙋ го́рнюю невеще́ственнѡ  хода́тайствꙋющими. 
Бг҃оро́диченъ: Бг҃ороди́тельнице чⷭ҇таѧ, дꙋшѝ  моеѧ̀ гноє́нїѧ, и҆ се́рдца стра̑сти, и҆ оу҆ма̀  премѣне́нїе и҆сцѣлѝ, ꙗ҆́кѡ є҆ди́на грѣ́шныхъ  помо́щница, и҆ разорѧ́емыхъ стѣна̀. (л. ч҃з) 
И҆́ный. І҆рмо́съ: Творца̀ тва́ри: 
Воздержа́нїемъ всѝ дꙋ́шы впери́вше, на нб҃са̀  мл҃твы бл҃гопрїѧ̑тныѧ принесе́мъ гдⷭ҇ви. 
Дх҃ъ оу҆миле́нїѧ прїе́мше, прослези́мъ ко  и҆збавле́нїю дꙋ́шъ, пѣсносло́вѧще хрⷭ҇та̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Трⷪ҇це є҆диносꙋ́щнаѧ, и҆ є҆ди́нице  несозда́ннаѧ, и҆ всѣ́хъ бж҃е, тебѐ превозно́симъ во  всѧ̑ вѣ́ки. 
Бг҃оро́диченъ: Мл҃твꙋ сотворѝ ѡ҆ пою́щихъ тѧ̀  пречⷭ҇таѧ, и҆зба́витисѧ всѧ́ческихъ и҆скꙋше́нїй и҆  бѣ́дъ. 
Сла́ва тебѣ̀ бж҃е на́шъ, сла́ва тебѣ̀. 
Пи́щꙋ бога́тагѡ ѡ҆плева́вше, прїиди́те съ  ла́заремъ пости́мсѧ, да и҆ на́съ ѡ҆грѣ́етъ а҆враа́мово  нѣ́дро. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Творца̀ тва́ри, є҆гѡ́же оу҆жаса́ютсѧ  а҆́гг҃ли, по́йте лю́дїе, и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Ѿ земноро́дныхъ кто̀ слы́ша: 
Земноро́дныхъ кто̀ та́кѡ поползнꙋ́всѧ, бг҃а  прогнѣ́ва когда̀; кто̀ стремле́ньми ѕло́бы послѣ́дова,  и҆ пребыва́лище ꙗ҆ви́сѧ ꙗ҆́коже а҆́зъ ѻ҆каѧ́нный, но  бж҃е воли́телю млⷭ҇ти, ты́ мѧ оу҆ще́дри. 
Бг҃ови́дныхъ а҆́гг҃лъ си̑лы, бл҃гоꙋвѣ́тливаго  бг҃а оу҆моли́те, сп҃стѝ дꙋ́шꙋ, въ пꙋчи́нѣ жите́йскихъ  сласте́й, и҆ треволне́нїихъ страсте́й ѡ҆бꙋрева́емꙋю, и҆  въ прило́зѣхъ сопроти́вныхъ дꙋхѡ́въ бѣ́дствꙋющꙋю. 
Грѧдѝ дꙋшѐ кри́лы ѡ҆блегча́ема, посто́мъ  добродѣ́телей ѡ҆ долꙋвлекꙋ́щїѧ ѕло́бы воста́ни, и҆  видѣ́ньми наслади́сѧ свѣтлѣ́йшими, пи́щꙋ  хода́тайствꙋющими добродѣ́телей, бг҃ови́дна быва́ющи  вѣ́рою. (л. ч҃з ѡ҆б.) 
Бг҃оро́диченъ: Кто̀ слы́шаны сотвори́тъ хвалы̑,  тебѐ ро́ждшїѧ па́че оу҆ма̀, хвали́маго влⷣкꙋ, чⷭ҇таѧ,  и҆ гдⷭ҇а, є҆го́же хва́лѧтъ а҆́гг҃льскаѧ чинонача̑лїѧ;  того̀ оу҆́бѡ молѝ ѡ҆ лю́дехъ согрѣши́вшихъ, дв҃о  неискꙋсобра́чнаѧ. 
И҆́ный. І҆рмо́съ: И҆са́їе ликꙋ́й: 
Вре́мѧ бл҃гопрїѧ́тное, де́нь сп҃се́нїй, принесе́мъ  бг҃ꙋ да́ры добродѣ́телей, въ не́мже ѿложи́вше дѣла̀  тьмы̀, бра́тїе, ѡ҆блеце́мсѧ во ѻ҆рꙋ́жїе свѣ́та,  ꙗ҆́коже па́ѵелъ вопїе́тъ. 
Прїиди́те, ꙗ҆́коже гдⷭ҇ь посто́мъ оу҆бѝ врага̀,  си́мъ и҆ мы̀ сокрꙋши́мъ є҆гѡ̀ стрѣ́лы, и҆ ловлє́нїѧ:  за мѧ̀ и҆дѝ сатано̀, кі́йждо глаго́люще, внегда̀ хо́щетъ  и҆скꙋша́ти на́съ. 
Сла́ва, трⷪ҇ченъ: Є҆диносꙋ́щїемъ воспѣва́ю тѧ̀,  безнача́льнаѧ трⷪ҇це чⷭ҇тна́ѧ, живонача́льнаѧ,  несѣко́маѧ є҆ди́нице, ѻ҆́ч҃е нерожде́нне, и҆ рожде́нне  сло́ве и҆ сн҃е, и҆ дш҃е ст҃ы́й, сп҃си́ ны пою́щыѧ тѧ̀. 
Бг҃оро́диченъ: Па́че оу҆ма̀ ржⷭ҇тво̀ твоѐ  бг҃омт҃и, без̾ мꙋ́жа бо зача́тїе въ тебѣ̀, и҆  дв҃и́чески рожде́нїе бы́сть: и҆́бо бг҃ъ є҆́сть  роди́выйсѧ: є҆го́же велича́юще, тѧ̀ дв҃о оу҆бл҃жа́емъ. 
Сла́ва тебѣ̀ бж҃е на́шъ, сла́ва тебѣ̀. 
Посто́мъ приложи́вшесѧ къ мл҃твъ горѣ̀, и҆ мы̀  се́рдцемъ чи́стымъ ви́димъ бг҃а, скрижа̑ли прїе́млюще  за́повѣдей внꙋ́трь, ꙗ҆́коже мѡѷсе́й, сла́вою  ѡ҆блиста́ющесѧ, лице́мъ любвѐ є҆гѡ̀. 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ,  и҆ родѝ сн҃а є҆мманꙋ́ила, бг҃а же и҆ чл҃вѣ́ка,  восто́къ и҆́мѧ є҆мꙋ̀: є҆го́же велича́юще, дв҃ꙋ  оу҆бл҃жа́емъ. 
Свѣти́ленъ. 
На стїхо́внѣ самогла́сенъ днѐ, гла́съ г҃: 
Начне́мъ лю́дїе непоро́чный по́стъ, и҆́же є҆́сть  дꙋша́мъ сп҃се́нїе, порабо́таимъ гдⷭ҇ви со стра́хомъ,  є҆ле́емъ (л. ч҃и) бл҃готворе́нїѧ главы̑ пома́жемъ, и҆  водо́ю чистоты̀ ли́ца оу҆мы́емъ, не многоглаго́лемъ въ  мл҃твахъ, но ꙗ҆́кѡ наꙋчи́хомсѧ, та́кѡ возопїи́мъ:  ѻ҆́ч҃е на́шъ, и҆́же на нб҃сѣ́хъ, ѡ҆ста́ви на́мъ  прегрѣшє́нїѧ на̑ша, ꙗ҆́кѡ чл҃вѣколю́бецъ. 
Сті́хъ: И҆спо́лнихомсѧ заꙋ́тра: 
Па́ки то́йже самогла́сенъ. 
Сті́хъ в҃: И҆ бꙋ́ди свѣ́тлость: 
Та́же мꙋ́чениченъ: Царе́й и҆ мꙋчи́телей стра́хъ  ѿри́нꙋша хрⷭ҇тѡ́вы во́ини, и҆ бл҃годерзнове́ннѡ и҆  мꙋ́жественнѡ того̀ и҆сповѣ́даша, всѣ́хъ гдⷭ҇а бг҃а, и҆  цр҃ѧ̀ на́шего, и҆ мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, бг҃оро́диченъ: Бцⷣе,  предста́тельство всѣ́хъ молѧ́щихъ тебѣ̀, тобо́ю  дерза́емъ, и҆ тобо́ю хва́лимсѧ, и҆ къ тебѣ̀ всѐ  оу҆пова́нїе на́ше є҆́сть, молѝ ро́ждшагосѧ и҆з̾ тебѐ  за непотрє́бныѧ рабы̑ твоѧ̑. 
На ѕ҃-мъ часѣ̀, тропа́рь прⷪ҇ро́чества, гла́съ  а҃: 
Ꙗ҆́кѡ прише́льцы є҆смы̀ на землѝ, ꙗ҆́коже всѝ  ѻ҆тцы̀ на́ши, кра́ткое живота̀ на́шегѡ безгрѣ́шнѡ  сохранѝ сп҃се на́шъ, и҆ поми́лꙋй на́съ ꙗ҆́кѡ  чл҃вѣколю́бецъ. 
Прокі́менъ, ѱало́мъ є҃, гла́съ д҃: Вонмѝ  гла́сꙋ моле́нїѧ моегѡ̀, цр҃ю̀ мо́й и҆ бж҃е мо́й.  Сті́хъ: Глаго́лы моѧ̑ внꙋшѝ гдⷭ҇и, разꙋмѣ́й зва́нїе  моѐ. 
Прⷪ҇ро́чества и҆са́їина чте́нїе. [Глава̀ а҃, ст.  ѳ҃і -л҃а. Глава̀ в҃, ст. а҃-г҃.] 
Та́кѡ глаго́летъ гдⷭ҇ь: а҆́ще хо́щете, и҆  послꙋ́шаете менѐ, бл҃га̑ѧ землѝ снѣ́сте. А҆́ще же не  хо́щете, нижѐ послꙋ́шаете менѐ, ме́чь вы̀ поѧ́стъ:  оу҆ста́ бо гдⷭ҇нѧ глаго́лаша сїѧ̑. Ка́кѡ бы́сть  блꙋдни́ца, гра́дъ вѣ́рный сїѡ́нъ, по́лнъ сꙋда̀, въ  не́мже пра́вда почива́ше, ны́нѣ же [въ не́мъ]  оу҆бі̑йцы; Сребро̀ ва́ше неискꙋше́но, корчє́мницы твоѝ  мѣша́ютъ вїно̀ съ водо́ю. Кнѧ́зи (л. ч҃и ѡ҆б.) твоѝ не  покарѧ́ютсѧ, ѻ҆́бщницы татє́мъ, лю́бѧще да́ры, гонѧ́ще  воздаѧ́нїе, си̑рымъ не сꙋдѧ́щїи, и҆ сꙋдꙋ̀ вдови́цъ не  внима́ющїи. Сегѡ̀ ра́ди та́кѡ глаго́летъ влⷣка гдⷭ҇ь  саваѡ́ѳъ: го́ре крѣ̑пкимъ во і҆и҃ли: не преста́нетъ бо  ꙗ҆́рость моѧ̀ на проти̑вныѧ, и҆ сꙋ́дъ врагѡ́мъ мои̑мъ  сотворю̀: И҆ наведꙋ̀ рꙋ́кꙋ мою̀ на тѧ̀, и҆ разжегꙋ̀ въ  чистотꙋ̀, непокарѧ́ющихсѧ же погꙋблю̀, и҆ ѿимꙋ̀ всѣ́хъ  беззако́нныхъ ѿ тебѐ, и҆ всѣ́хъ го́рдыхъ смирю̀. И҆  приста́влю сꙋдїи̑ твоѝ ꙗ҆́коже пре́жде, и҆ совѣ́тники  твоѧ̑ ꙗ҆́кѡ ѿ нача́ла: и҆ по си́хъ нарече́шисѧ гра́дъ  пра́вды, ма́ти градовѡ́мъ, вѣ́рный сїѡ́нъ. Съ сꙋдо́мъ бо  сп҃се́тсѧ плѣне́нїе є҆гѡ̀ и҆ съ ми́лостынею. И҆  сокрꙋша́тсѧ беззако́ннїи и҆ грѣ̑шницы вкꙋ́пѣ: и҆  ѡ҆ста́вившїи гдⷭ҇а сконча́ютсѧ. Зане́же постыдѧ́тсѧ ѡ҆  і҆́дѡлѣхъ свои́хъ, и҆́хже са́ми восхотѣ́ша, и҆  посра́мѧтсѧ ѡ҆ садѣ́хъ свои́хъ, и҆́хже возжелѣ́ша:  Бꙋ́дꙋтъ бо ꙗ҆́кѡ тереві́нѳъ ѿме́тнꙋвшїй ли́ствїѧ  [своѧ̑,] и҆ ꙗ҆́кѡ вертогра́дъ не и҆мы́й воды̀. И҆  бꙋ́детъ крѣ́пость и҆́хъ ꙗ҆́кѡ сте́бль и҆згре́бїѧ и҆  дѣ̑ланїѧ и҆́хъ ꙗ҆́кѡ и҆́скры ѻ҆́гнєнныѧ, и҆ сожгꙋ́тсѧ  беззакѡ́нницы и҆ грѣ̑шницы вкꙋ́пѣ, и҆ не бꙋ́детъ  оу҆гаша́ѧй. Сло́во бы́вшее ѿ гдⷭ҇а ко и҆са́їи сы́нꙋ  а҆мѡ́совꙋ ѡ҆ і҆ꙋде́и, и҆ ѡ҆ і҆ерⷭ҇ли́мѣ. Ꙗ҆́кѡ бꙋ́детъ  въ послѣ̑днѧѧ дни̑ ꙗ҆вле́на гора̀ гдⷭ҇нѧ, и҆ до́мъ  бж҃їй на версѣ̀ го́ръ, и҆ возвы́ситсѧ превы́ше холмѡ́въ:  и҆ прїи́дꙋтъ къ не́й всѝ ꙗ҆зы́цы. И҆ по́йдꙋтъ ꙗ҆зы́цы  мно́зи, и҆ рекꙋ́тъ: прїиди́те, и҆ взы́демъ на го́рꙋ  гдⷭ҇ню, и҆ въ до́мъ бг҃а і҆а́кѡвлѧ, и҆ возвести́тъ на́мъ  пꙋ́ть сво́й, и҆ по́йдемъ по немꙋ̀. 
Прокі́менъ, ѱало́мъ ѕ҃, гла́съ д҃: Гдⷭ҇и, да не  ꙗ҆́ростїю твое́ю ѡ҆бличи́ши менѐ. Сті́хъ: Поми́лꙋй  мѧ̀ гдⷭ҇и, ꙗ҆́кѡ не́мощенъ є҆́смь. (л. ч҃ѳ) 
Во вто́рникъ ве́чера, 
на Гдⷭ҇и воззва́хъ стїхи̑ры, гла́съ в҃. 
Подо́бенъ, трїѡ́ди: Ꙗ҆́кѡ ꙗ҆ви́сѧ: 
Снѣ́дїю дре́вле го́рькою, и҆зри́нꙋвшесѧ и҆з̾  раѧ̀, воздержа́нїемъ страсте́й потщи́мсѧ вни́ти,  взыва́юще бг҃ꙋ на́шемꙋ: на крⷭ҇тѣ̀ простры́й дла̑ни  твоѧ̑, ѻ҆́цетъ пи́вый и҆ же́лчь вкꙋси́вый, и҆ бѡлѣ́зни  претерпѣ́вый ѿ гвозде́й, горча́йшыѧ сла̑сти всѧ̑ ѿ  дꙋ́шъ на́шихъ и҆згвозди́вый, ра́ди бл҃гоꙋтро́бїѧ  щедро́тъ, сп҃сѝ рабы̑ твоѧ̑. 
Дре́ва снѣ́дїю и҆ногда̀ и҆згна́ни бы́вше и҆з̾  раѧ̀, крⷭ҇то́мъ твои́мъ во́нь всели́хомсѧ, є҆го́же въ  мл҃твꙋ тебѣ̀ приводѧ́ще многомлⷭ҇тиве, и҆ вѣ́рнѡ тѝ  всѝ мо́лимсѧ: и҆сто́чники сле́зъ ны́нѣ на́мъ низпослѝ,  во вре́мѧ воздержа́нїѧ, скве́рнꙋ всю̀ ѡ҆чища́ющыѧ  страсте́й, и҆ прегрѣше́нїй на́шихъ, да вси́ ти вопїе́мъ  прилѣ́жнѡ: гдⷭ҇и, сла́ва тебѣ̀. 
И҆́на стїхи́ра, гла́съ в҃. 
Подо́бенъ: Содѣ́ѧнныхъ мѝ: 
Воздержа́нїѧ наслажде́нїе и҆ мнѣ̀ сло́ве да́рꙋй,  ꙗ҆́коже а҆да́мꙋ ра́й и҆ногда̀, ѿ всѧ́кїѧ твоеѧ̀  вкꙋша́ти за́повѣди бж҃е на́шъ, и҆ ѡ҆ша́ѧтисѧ при́снѡ  плода̀, є҆го́же ѿре́клъ є҆сѝ грѣха̀, да живоно́снꙋю  стрⷭ҇ть твою̀ крⷭ҇тнꙋю въ ра́дости предварю̀. 
И҆ въ мине́и, г҃. Сла́ва, и҆ ны́нѣ,  крⷭ҇тобг҃оро́диченъ. 
Прокі́менъ, ѱало́мъ з҃, гла́съ ѕ҃: Гдⷭ҇и бж҃е  мо́й, на тѧ̀ оу҆пова́хъ, сп҃си́ мѧ. Сті́хъ: Ѿ  всѣ́хъ гонѧ́щихъ мѧ̀ и҆зба́ви мѧ̀. 
Бытїѧ̀ чте́нїе. [Глава̀ а҃, ст. д҃і-к҃г] 
Речѐ бг҃ъ, да бꙋ́дꙋтъ свѣти́ла на тве́рди  нбⷭ҇нѣй, ѡ҆свѣща́ти зе́млю, и҆ разлꙋча́ти междꙋ̀  дне́мъ, и҆ (л. ч҃ѳ ѡ҆б.) междꙋ̀ но́щїю: и҆ да бꙋ́дꙋтъ въ  зна́мєнїѧ, и҆ во времена̀, и҆ во дни̑, и҆ въ лѣ̑та. И҆  да бꙋ́дꙋтъ въ просвѣще́нїе на тве́рди нбⷭ҇нѣй, ꙗ҆́кѡ  свѣти́ти по землѝ: и҆ бы́сть та́кѡ. И҆ сотворѝ бг҃ъ  два̀ свѣти̑ла вели̑каѧ: свѣти́ло вели́кое въ нача́ла  днѐ, и҆ свѣти́ло ме́ньшее въ нача́ла но́щи, и҆  ѕвѣ́зды. И҆ положѝ ѧ҆̀ бг҃ъ на тве́рди нбⷭ҇нѣй, ꙗ҆́кѡ  свѣти́ти на зе́млю, И҆ владѣ́ти дне́мъ и҆ но́щїю, и҆  разлꙋча́ти междꙋ̀ свѣ́томъ, и҆ междꙋ̀ тьмо́ю: и҆ ви́дѣ  бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть  оу҆́тро, де́нь четве́ртый. И҆ речѐ бг҃ъ: да и҆зведꙋ́тъ  во́ды га́ды дꙋ́шъ живы́хъ, и҆ пти̑цы лета́ющыѧ по землѝ,  по тве́рди нбⷭ҇нѣй: и҆ бы́сть та́кѡ. И҆ сотворѝ бг҃ъ  ки́ты вели̑кїѧ, и҆ всѧ́кꙋ дꙋ́шꙋ живо́тныхъ гадѡ́въ,  ꙗ҆́же и҆зведо́ша во́ды по родѡ́мъ и҆́хъ, и҆ всѧ́кꙋ  пти́цꙋ перна́тꙋ по ро́дꙋ: и҆ ви́дѣ бг҃ъ ꙗ҆́кѡ дѡбра̀.  И҆ бл҃гословѝ ѧ҆̀ бг҃ъ, глаго́лѧ: расти́тесѧ, и҆  мно́житесѧ, и҆ напо́лните во́ды ꙗ҆̀же въ морѧ́хъ: и҆  пти̑цы да оу҆мно́жатсѧ на землѝ. И҆ бы́сть ве́черъ, и҆  бы́сть оу҆́тро, де́нь пѧ́тый. 
Прокі́менъ, ѱало́мъ и҃, гла́съ є҃: Гдⷭ҇и гдⷭ҇ь  на́шъ, ꙗ҆́кѡ чꙋ́дно и҆́мѧ твоѐ по все́й землѝ.  Сті́хъ: Ꙗ҆́кѡ взѧ́тсѧ великолѣ́пїе твоѐ превы́ше  небе́съ. 
При́тчей чте́нїе. [Глава̀ а҃, ст. к҃-л҃г.] 
Премꙋ́дрость во и҆схо́дѣхъ пое́тсѧ, въ сто́гнахъ  же дерзнове́нїе во́дитъ. На кра́ехъ же стѣ́нъ  проповѣ́дꙋетсѧ, оу҆ вра́тъ же си́льныхъ присѣди́тъ, во  вратѣ́хъ же гра́да дерза́ющи глаго́летъ. Є҆ли́ко  оу҆́бѡ вре́мѧ неѕло́бивїи держа́тсѧ пра́вды, не  постыдѧ́тсѧ: безꙋ́мнїи же доса́ды сꙋ́ще жела́телїе,  нечести́вїи бы́вше, возненави́дѣша чꙋ́вство, И҆ пови́нни  бы́ша ѡ҆бличе́нїємъ. сѐ предложꙋ̀ ва́мъ моегѡ̀ дыха́нїѧ  рече́нїе: наꙋчꙋ́ же ва́съ (л. р҃) моемꙋ̀ словесѝ.  Поне́же зва́хъ, и҆ не послꙋ́шасте, и҆ простира́хъ  словеса̀, и҆ не внима́сте, Но ѿмета́сте моѧ̑ совѣ́ты,  и҆ мои̑мъ ѡ҆бличе́нїємъ не внима́сте: оу҆̀бо и҆ а҆́зъ  ва́шей поги́бели посмѣю́сѧ, пора́дꙋюсѧ же, є҆гда̀  прїи́детъ ва́мъ па́гꙋба. И҆ є҆гда̀ прїи́детъ на вы̀  внеза́пꙋ мѧте́жъ, низвраще́нїе же подо́бнѡ бꙋ́ри  прїи́детъ, и҆лѝ є҆гда̀ прїи́детъ ва́мъ печа́ль и҆  градоразоре́нїе, и҆лѝ є҆гда̀ на́йдетъ на вы̀ па́гꙋба.  Бꙋ́детъ бо, є҆гда̀ призове́те мѧ̀, а҆́зъ же не послꙋ́шаю  ва́съ: взы́щꙋтъ менѐ ѕлі́и, и҆ не ѡ҆брѧ́щꙋтъ.  возненави́дѣша бо премꙋ́дрость, словесе́ же гдⷭ҇нѧ не  прїѧ́ша: Нижѐ хотѣ́ша внима́ти мои̑мъ совѣ́тѡмъ,  рꙋга́хꙋсѧ же мои̑мъ ѡ҆бличе́нїємъ. Тѣ́мже снѣдѧ́тъ  свои́хъ пꙋте́й плоды̀, и҆ своегѡ̀ нече́стїѧ насы́тѧтсѧ.  И҆́бо, занѐ ѡ҆би́дѣша младе́нцєвъ, оу҆бїе́ни бꙋ́дꙋтъ,  и҆ и҆стѧза́нїе нечести̑выѧ погꙋби́тъ. Мене́ же слꙋ́шаѧй  всели́тсѧ на оу҆пова́нїи, и҆ почі́етъ без̾ стра́ха ѿ  всѧ́кагѡ ѕла̀. 
Та́же, Сподо́би гдⷭ҇и: 
На стїхо́внѣ стїхи́ра самогла́сна днѐ, гла́съ  и҃: 
По́стъ не ѡ҆ша́ѧнїе бра́шенъ то́чїю соверши́мъ, но  всѧ́кїѧ веще́ственныѧ стра́сти ѿчꙋжде́нїе: да на на́съ  мꙋчи́тельствꙋющꙋю пло́ть порабо́тивше, досто́йни бꙋ́демъ  прича́стїѧ, а҆́гнца за мі́ръ закла́ннагѡ во́лею сн҃а  бж҃їѧ, и҆ дх҃о́внѡ пра́зднꙋемъ и҆з̾ ме́ртвыхъ сп҃сово  воскресе́нїе: на высотꙋ̀ взе́мшесѧ добродѣ́телей, во  свѣ́тлости, и҆ наслажде́нїи и҆зрѧ́дныхъ дѣ́лъ,  веселѧ́ще чл҃вѣколю́бца. 
Сті́хъ: Къ тебѣ̀ возведо́хъ ѻ҆́чи моѝ: 
Па́ки тꙋ́же стїхи́рꙋ. 
Сті́хъ в҃: Поми́лꙋй на́съ гдⷭ҇и: 
Мꙋ́чениченъ: Мꙋ́чєницы твоѝ гдⷭ҇и, забы́вше  сꙋ́щаѧ въ житїѝ, неради́вше и҆ ѡ҆ мꙋ́кахъ, бꙋ́дꙋщїѧ  ра́ди жи́зни, (л. р҃ ѡ҆б.) сеѧ̀ наслѣ̑дницы ꙗ҆ви́шасѧ:  тѣ́мже и҆ со а҆́гг҃лы ра́дꙋютсѧ. тѣ́хъ мл҃твами, да́рꙋй  лю́демъ твои̑мъ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Ѽ  пресла́внагѡ чꙋдесѐ! ѽ та́инства но́вагѡ! ѽ  оу҆жа́снагѡ начина́нїѧ! дв҃а глаго́лаше, на крⷭ҇тѣ́ тѧ  ꙗ҆́кѡ ви́дѣ, посредѣ̀ двою̀ разбѡ́йникꙋ ѡ҆бѣ́шена.  є҆го́же неболѣ́зненнѡ оу҆жа́снѡ породѝ, пла́каше  глаго́лющи: оу҆вы̀ мнѣ̀ ча́до любе́знѣйшее, ка́кѡ тѧ̀  лю́тый наро́дъ и҆ небл҃года́рный, ко крⷭ҇тꙋ̀ пригвоздѝ; 
И҆ про́чее послѣ́дованїе, ꙗ҆́коже и҆з̾ѧви́сѧ. 
Во вто́рникъ пе́рвыѧ седми́цы,  
на повече́рїи, по є҆́же рещѝ ѱало́мъ: Бж҃е въ  по́мощь мою̀: 
Пое́мъ вели́кїй канѡ́нъ. Гла́съ ѕ҃. 
Пѣ́снь а҃. 
І҆рмо́съ, по два́жды: Помо́щникъ и҆ покрови́тель: 
Ка́їново преше́дъ оу҆бі́йство, произволе́нїемъ  бы́хъ оу҆бі́йца со́вѣсти дꙋше́внѣй, ѡ҆живи́въ пло́ть,  и҆ воева́въ на ню̀ лꙋка́выми мои́ми дѣѧ́ньми. 
А҆́велевѣ і҆и҃се, не оу҆подо́бихсѧ пра́вдѣ,  да́ра тебѣ̀ прїѧ́тна не принесо́хъ когда̀, ни дѣѧ́нїѧ  бж҃е́ственна, ни же́ртвы чи́стыѧ, ни житїѧ̀ непоро́чнагѡ. 
Ꙗ҆́кѡ ка́їнъ и҆ мы̀, дꙋшѐ ѻ҆каѧ́ннаѧ, всѣ́хъ  содѣ́телю дѣѧ́нїѧ сквє́рнаѧ, и҆ же́ртвꙋ поро́чнꙋю, и҆  непотре́бное житїѐ принесо́хомъ вкꙋ́пѣ: тѣ́мже и҆  ѡ҆сꙋди́хомсѧ. 
Бре́нїе зда́тель живосозда́въ, вложи́лъ є҆сѝ  мнѣ̀ пло́ть и҆ кѡ́сти, и҆ дыха́нїе и҆ жи́знь: но ѽ  тво́рче мо́й, и҆зба́вителю мо́й, и҆ сꙋдїѐ ка́ющасѧ  прїими́ мѧ. (л. р҃а) 
И҆звѣща́ю тѝ сп҃се, грѣхѝ, ꙗ҆̀же содѣ́ѧхъ,  и҆ дꙋшѝ и҆ тѣ́ла моегѡ̀ ꙗ҆́звы, ꙗ҆̀же внꙋ́трь  оу҆бі́йственнїи по́мыслы разбо́йнически на мѧ̀  возложи́ша. 
А҆́ще и҆ согрѣши́хъ, сп҃се, но вѣ́мъ, ꙗ҆́кѡ  чл҃вѣколю́бецъ є҆сѝ, наказꙋ́еши млⷭ҇тивнѡ, и҆  милосе́рдствꙋеши те́плѣ: слезѧ́ща зри́ши, и҆ притека́еши  ꙗ҆́кѡ ѻ҆ц҃ъ, призыва́ѧ блꙋ́днаго. 
Сла́ва, трⷪ҇ченъ: Пресꙋ́щнаѧ трⷪ҇це, во  є҆ди́ницѣ покланѧ́емаѧ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ бл҃гоꙋтро́бна, да́ждь мѝ сле́зы  оу҆миле́нїѧ. 
Бг҃оро́диченъ: Бцⷣе, наде́жде и҆ предста́тельство  тебѐ пою́щихъ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прїими́  мѧ. 
Пѣ́снь в҃. 
І҆рмо́съ: Вонмѝ нб҃о, и҆ возглаго́лю, и҆ воспою̀  хрⷭ҇та̀ пло́тїю прише́дшаго. 
Сшива́ше кѡ́жныѧ ри̑зы грѣ́хъ мнѣ̀, ѡ҆бнажи́вый  мѧ̀ пе́рвыѧ бг҃отка́нныѧ ѻ҆де́жды. 
Ѡ҆бложе́нъ є҆́смь ѡ҆дѣѧ́нїемъ стꙋда̀, ꙗ҆́коже  ли́ствїемъ смоко́внымъ, во ѡ҆бличе́нїе мои́хъ  самовла́стныхъ страсте́й. 
Ѡ҆дѣ́ѧхсѧ въ сра́мнꙋю ри́зꙋ, и҆ ѡ҆кровавле́ннꙋю  стꙋ́днѡ, тече́нїемъ стра́стнагѡ и҆ любосла́стнагѡ  живота̀. 
Впадо́хъ въ стра́стнꙋю па́гꙋбꙋ и҆ въ веще́ственнꙋю  тлю̀, и҆ ѿто́лѣ до ны́нѣ вра́гъ мнѣ̀ досажда́етъ. 
Любове́щное и҆ любоимѣ́нное житїѐ,  невоздержа́нїемъ сп҃се предпоче́тъ ны́нѣ, тѧ́жкимъ  бре́менемъ ѡ҆бложе́нъ є҆́смь. 
Оу҆краси́хъ плотскі́й ѡ҆́бразъ скве́рныхъ  помышле́нїй разли́чнымъ ѡ҆бложе́нїемъ, и҆ ѡ҆сꙋжда́юсѧ.  (л. р҃а ѡ҆б.) 
Внѣ́шнимъ прилѣ́жнѡ бл҃гоꙋкраше́нїемъ  є҆ди́нѣмъ попеко́хсѧ, внꙋ́треннюю презрѣ́въ  бг҃оѡбра́знꙋю ски́нїю. 
Погребо́хъ пе́рвагѡ ѡ҆́браза добро́тꙋ сп҃се  страстьмѝ, ю҆́же ꙗ҆́кѡ и҆ногда̀ дра́хмꙋ, взыска́въ  ѡ҆брѧ́щи. 
Согрѣши́хъ, ꙗ҆́коже блꙋдни́ца вопїю́ ти:  є҆ди́нъ согрѣши́хъ тебѣ̀, ꙗ҆́кѡ мѵ́ро прїимѝ сп҃се  и҆ моѧ̑ сле́зы. 
Ѡ҆чи́сти, ꙗ҆́коже мыта́рь вопїю́ ти, сп҃се  ѡ҆чи́сти мѧ̀: никто́же бо сꙋ́щихъ и҆з̾ а҆да́ма, ꙗ҆́коже  а҆́зъ согрѣши́хъ тебѣ̀. 
Сла́ва, трⷪ҇ченъ: Є҆ди́наго тѧ̀ въ трїе́хъ  ли́цахъ, бг҃а всѣ́хъ пою̀, ѻ҆ц҃а̀, и҆ сн҃а, и҆ дх҃а  ст҃а́го. 
Бг҃оро́диченъ: Пречⷭ҇таѧ бцⷣе дв҃о, є҆ди́на  всепѣ́таѧ, молѝ прилѣ́жнѡ, во є҆́же сп҃сти́сѧ на́мъ. 
Пѣ́снь г҃. 
І҆рмо́съ: Оу҆твердѝ гдⷭ҇и на ка́мени за́повѣдей  твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ и҆ гдⷭ҇ь. 
И҆сто́чникъ живота̀ стѧжа́хъ тебѐ, сме́рти  низложи́телѧ, и҆ вопїю́ ти ѿ се́рдца моегѡ̀ пре́жде  конца̀: согрѣши́хъ, ѡ҆чи́сти и҆ сп҃си́ мѧ. 
Согрѣши́хъ, гдⷭ҇и, согрѣши́хъ тебѣ̀, ѡ҆чи́сти  мѧ̀: нѣ́сть бо и҆́же кто̀ согрѣшѝ въ человѣ́цѣхъ,  є҆го́же не превзыдо́хъ прегрѣше́ньми. 
При нѡ́и, сп҃се, блꙋ́дствовавшыѧ подража́хъ,  ѻ҆́нѣхъ наслѣ́дствовавъ ѡ҆сꙋжде́нїе, въ пото́пѣ  погрꙋже́нїѧ. 
Ха́ма ѻ҆́наго дꙋшѐ, ѻ҆тцеꙋбі́йца подража́вши,  сра́ма не покры́ла є҆сѝ и҆́скреннѧгѡ, вспѧ́ть зрѧ̀  возврати́вшисѧ. 
Запале́нїѧ ꙗ҆́коже лѡ́тъ, бѣ́гай дꙋшѐ моѧ̀  грѣха̀: бѣ́гай содо́мы и҆ гомо́рры, бѣ́гай пла́мене  всѧ́кагѡ безслове́снагѡ жела́нїѧ. (л. р҃в) 
Поми́лꙋй гдⷭ҇и, поми́лꙋй мѧ̀, вопїю́ ти, є҆гда̀  прїи́деши со а҆́гг҃лы твои́ми, возда́ти всѣ̑мъ по  достоѧ́нїю дѣѧ́нїй. 
Сла́ва, трⷪ҇ченъ: Трⷪ҇це про́стаѧ, несозда́ннаѧ,  безнача́льное є҆стество̀, въ трⷪ҇цѣ пѣва́емаѧ  ѵ҆поста́сей, сп҃си́ ны вѣ́рою покланѧ́ющыѧсѧ держа́вѣ  твое́й. 
Бг҃оро́диченъ: Ѿ ѻ҆ц҃а̀ безлѣ́тна сн҃а, въ  лѣ́то бг҃ороди́тельнице, неискꙋсомꙋ́жнѡ родила̀ є҆сѝ,  стра́нное чꙋ́до, пребы́вши дв҃а, доѧ́щи. 
Пѣ́снь д҃.  
І҆рмо́съ: Оу҆слы́ша прⷪ҇ро́къ: 
Бдѝ ѽ дꙋшѐ моѧ̀! и҆зрѧ́дствꙋй ꙗ҆́коже дре́вле  вели́кїй въ патрїа́рсѣхъ, да стѧ́жеши дѣѧ́нїе съ  ра́зꙋмомъ, да бꙋ́деши оу҆́мъ зрѧ́й бг҃а и҆ дости́гнеши  незаходѧ́щїй мра́къ въ видѣ́нїи, и҆ бꙋ́деши вели́кїй  кꙋпе́цъ. 
Двана́десѧть патрїа́рхѡвъ, вели́кїй въ  патрїа́рсѣхъ дѣтотвори́въ, та́йнѡ оу҆твердѝ тебѣ̀  лѣ́ствицꙋ дѣ́ѧтельнагѡ дꙋшѐ моѧ̀ восхожде́нїѧ: дѣ́ти,  ꙗ҆́кѡ ѡ҆снова̑нїѧ: степє́ни, ꙗ҆́кѡ восхождє́нїѧ,  премꙋ́дреннѡ подложи́въ. 
И҆са́ѵа возненави́дѣннаго подража́ла є҆сѝ  дꙋшѐ, ѿдала̀ є҆сѝ преле́стникꙋ твоемꙋ̀ пе́рвыѧ  добро́ты пе́рвенство, и҆ ѻ҆те́ческїѧ мл҃твы ѿпа́ла  є҆сѝ, и҆ два́жды поползнꙋ́ласѧ є҆сѝ ѻ҆каѧ́ннаѧ,  дѣѧ́нїемъ и҆ ра́зꙋмомъ: тѣ́мже ны́нѣ пока́йсѧ. 
Є҆дѡ́мъ и҆са́ѵъ нарече́сѧ, кра́йнѧгѡ ра́ди  женонеи́стовнагѡ смѣше́нїѧ: невоздержа́нїемъ бо при́снѡ  разжига́емь, и҆ сластьмѝ ѡ҆сквернѧ́емь, є҆дѡ́мъ  и҆менова́сѧ, є҆́же глаго́летсѧ разжже́нїе дꙋшѝ  любогрѣхо́вныѧ. 
І҆́ѡва на гно́ищи слы́шавши, ѽ дꙋшѐ моѧ̀,  ѡ҆правда́вшагосѧ, тогѡ̀ мꙋ́жествꙋ не поревнова́ла є҆сѝ,  тве́рдагѡ не и҆мѣ́ла є҆сѝ предложе́нїѧ, во всѣ́хъ  ꙗ҆̀же (л. р҃в ѡ҆б.) вѣ́си, и҆ и҆́миже и҆скꙋси́ласѧ  є҆сѝ, но ꙗ҆ви́ласѧ є҆сѝ нетерпѣли́ва. 
И҆́же пе́рвѣе на престо́лѣ, на́гъ ны́нѣ на  гно́ищи гно́енъ: мно́гїй въ ча́дѣхъ и҆ сла́вный,  безча́денъ и҆ бездо́мокъ напра́снѡ: пала́тꙋ оу҆́бѡ  гно́ище, и҆ би́серїе стрꙋ́пы вмѣнѧ́ше. 
Сла́ва, трⷪ҇ченъ: Нераздѣ́льное сꙋщество́мъ,  несли́тное ли́цы бг҃осло́влю тѧ̀, трⷪ҇ческое є҆ди́но  бж҃ество̀, ꙗ҆́кѡ є҆диноцрⷭ҇твенное и҆ сопрⷭ҇то́льное,  вопїю́ ти пѣ́снь вели́кꙋю, въ вы́шнихъ трегꙋ́бѡ  пѣсносло́вимꙋю. 
Бг҃оро́диченъ: И҆ ражда́еши, и҆ дв҃ствꙋеши, и҆  пребыва́еши ѻ҆бою́дꙋ є҆стество́мъ дв҃а: рожде́йсѧ  ѡ҆бновлѧ́етъ зако́ны є҆стества̀, оу҆тро́ба же ражда́етъ  неражда́ющаѧ. бг҃ъ и҆дѣ́же хо́щетъ, побѣжда́етсѧ  є҆стества̀ чи́нъ: твори́тъ бо, є҆ли̑ка хо́щетъ. 
Пѣ́снь є҃. 
І҆рмо́съ: Ѿ но́щи оу҆́тренююща: 
Мѡѷсе́овъ слы́шала є҆сѝ ковче́жецъ дꙋшѐ,  вода́ми, волна́ми носи́мъ рѣ́чными, ꙗ҆́кѡ въ черто́зѣ  дре́вле бѣ́гающїй дѣ́ла го́рькагѡ совѣ́та  фараѡни́тска. 
А҆́ще ба̑бы слы́шала є҆сѝ, оу҆бива́ющыѧ  и҆ногда̀ безвозра́стное мꙋ́жеское, дꙋшѐ ѻ҆каѧ́ннаѧ,  цѣломꙋ́дрїѧ дѣѧ́нїе, ны́нѣ ꙗ҆́кѡ вели́кїй мѡѷсе́й,  ссѝ премꙋ́дрость. 
Ꙗ҆́кѡ мѡѷсе́й вели́кїй є҆гѵ́птѧнина, оу҆ма̀  оу҆ѧзви́вши ѻ҆каѧ́ннаѧ, не оу҆би́ла є҆сѝ дꙋшѐ: и҆  ка́кѡ всели́шисѧ, глаго́ли, въ пꙋсты́ню страсте́й  покаѧ́нїемъ; 
Въ пꙋсты́ню всели́сѧ вели́кїй мѡѷсе́й, грѧдѝ  оу҆́бѡ подража́й тогѡ̀ житїѐ, да и҆ въ кꙋпинѣ̀  бг҃оѧвле́нїѧ дꙋшѐ, въ видѣ́нїи бꙋ́деши. 
Мѡѷсе́овъ же́злъ воѡбража́й дꙋшѐ, оу҆дарѧ́ющїй  мо́ре, и҆ ѡ҆гꙋстѣва́ющїй глꙋбинꙋ̀, во ѡ҆́бразъ крⷭ҇та̀  бж҃е́ственнагѡ: и҆́мже мо́жеши и҆ ты̀ вели̑каѧ  соверши́ти. (л. р҃г) 
А҆арѡ́нъ приноша́ше ѻ҆́гнь бг҃ꙋ, непоро́чный,  неле́стный: но ѻ҆фнѝ и҆ фїнее́съ, ꙗ҆́кѡ ты̀ дꙋшѐ,  приноша́хꙋ чꙋжде́е бг҃ꙋ ѡ҆скверне́нное житїѐ. 
Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго  бг҃а: ст҃ъ, ст҃ъ, ст҃ъ є҆сѝ ѻ҆́ч҃е, сн҃е, и҆ дш҃е,  про́стое сꙋщество̀, є҆ди́нице при́снѡ покланѧ́емаѧ. 
И҆ ны́нѣ, бг҃оро́диченъ: 
И҆з̾ тебѐ ѡ҆блече́сѧ въ моѐ смѣше́нїе,  нетлѣ́ннаѧ безмꙋ́жнаѧ мт҃и дв҃о, бг҃ъ созда́вый вѣ́ки,  и҆ соединѝ себѣ̀ человѣ́ческое є҆стество̀. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ мои́мъ: 
Во́лны сп҃се прегрѣше́нїй мои́хъ ꙗ҆́кѡ въ мо́ри  чермнѣ́мъ возвраща́ющесѧ, покры́ша мѧ̀ внеза́пꙋ, ꙗ҆́кѡ  є҆гѵ́птѧны и҆ногда̀, и҆ трїста́ты. 
Неразꙋ́мное дꙋшѐ произволе́нїе и҆мѣ́ла є҆сѝ,  ꙗ҆́кѡ пре́жде і҆и҃ль: бж҃е́ственныѧ бо ма́нны  предсꙋди́ла є҆сѝ безслове́снѡ, любосла́стное страсте́й  ѡ҆б̾ѧде́нїе. 
Кладенцы̀ дꙋшѐ, предпочла̀ є҆сѝ ханане́йскихъ  мы́слей, па́че жи́лы ка́мене, и҆з̾ негѡ́же премꙋ́дрости  рѣка̀, ꙗ҆́кѡ ча́ша пролива́етъ то́ки бг҃осло́вїѧ. 
Свина̑ѧ мѧса̀ и҆ котлы̀, и҆ є҆гѵ́петскꙋю пи́щꙋ,  па́че небе́сныѧ предсꙋди́ла є҆сѝ дꙋшѐ моѧ̀, ꙗ҆́коже  дре́вле неразꙋ́мнїи лю́дїе въ пꙋсты́ни. 
Ꙗ҆́кѡ оу҆да́ри мѡѷсе́й ра́бъ тво́й жезло́мъ  ка́мень, ѡ҆бра́знѡ животвори̑ваѧ рє́бра твоѧ̑  проѡбразова́ше, и҆з̾ ни́хже всѝ питїѐ жи́зни сп҃се,  почерпа́емъ. 
И҆спыта́й дꙋшѐ и҆ смотрѧ́й, ꙗ҆́коже і҆исꙋ́съ  наѵи́нъ ѡ҆бѣтова́нїѧ зе́млю, какова̀ є҆́сть, и҆  всели́сѧ въ ню̀ бл҃гозако́нїемъ. (л. р҃г ѡ҆б.) 
Сла́ва, трⷪ҇ченъ: Трⷪ҇ца є҆́смь проста̀,  нераздѣ́льна, раздѣ́льна ли́чнѣ, и҆ є҆ди́ница  є҆́смь, є҆стество́мъ соедине́на, ѻ҆ц҃ъ глаго́летъ, и҆  сн҃ъ, и҆ бж҃е́ственный дх҃ъ. 
Бг҃оро́диченъ: Оу҆тро́ба твоѧ̀ бг҃а на́мъ родѝ,  воѡбраже́нна по на́мъ: є҆го́же ꙗ҆́кѡ созда́телѧ всѣ́хъ  молѝ бцⷣе, да мл҃твами твои́ми ѡ҆правди́мсѧ. 
Конда́къ: Дꙋшѐ моѧ̀, дꙋшѐ моѧ̀, воста́ни, что̀  спи́ши; коне́цъ приближа́етсѧ,и҆ и҆́маши смꙋти́тисѧ.  воспрѧнѝ оу҆́бѡ, да пощади́тъ тѧ̀ хрⷭ҇то́съ бг҃ъ,  вездѣ̀ сы́й, и҆ всѧ̑ и҆сполнѧ́ѧй. 
Пѣ́снь з҃. 
І҆рмо́съ: Согрѣши́хомъ, беззако́нновахомъ: 
Кївѡ́тъ ꙗ҆́кѡ ноша́шесѧ на колесни́цѣ, за́нъ  ѻ҆́ный, є҆гда̀ превра́щшꙋсѧ тельцꙋ̀, то́чїю коснꙋ́сѧ,  бж҃їимъ и҆скꙋси́сѧ гнѣ́вомъ: но тогѡ̀ дерзнове́нїѧ  оу҆бѣжа́вши дꙋшѐ, почита́й бж҃е́ствєннаѧ че́стнѣ. 
Слы́шала є҆сѝ а҆вессалѡ́ма, ка́кѡ на є҆стество̀  воста̀; позна́ла є҆сѝ тогѡ̀ сквє́рнаѧ дѣѧ̑нїѧ,  и҆́миже ѡ҆сквернѝ ло́же дв҃да ѻ҆тца̀: но ты̀ подража́ла  є҆сѝ тогѡ̀ стра̑стнаѧ и҆ любосла̑стнаѧ стремлє́нїѧ. 
Покори́ла є҆сѝ нерабо́тное твоѐ досто́инство  тѣ́лꙋ твоемꙋ̀: и҆но́го бо а҆хїтофе́ла ѡ҆брѣ́тши врага̀,  дꙋшѐ, снизшла̀ є҆сѝ сегѡ̀ совѣ́тѡмъ: но сїѧ̑ разсы́па  са́мъ хрⷭ҇то́съ, да ты̀ всѧ́кѡ сп҃се́шисѧ. 
Соломѡ́нъ чꙋ́дный, и҆ бл҃года́ти премꙋ́дрости  и҆спо́лненный, се́й лꙋка́вое и҆ногда̀ пред̾ бг҃омъ  сотвори́въ, ѿстꙋпѝ ѿ негѡ̀: є҆мꙋ́же ты̀ проклѧ́тымъ  твои́мъ житїе́мъ, дꙋшѐ оу҆подо́биласѧ є҆сѝ. 
Сластьмѝ влеко́мь страсте́й свои́хъ  ѡ҆сквернѧ́шесѧ, оу҆вы̀ мнѣ̀, рачи́тель премꙋ́дрости,  рачи́тель блꙋ́дныхъ же́нъ, и҆ стра́ненъ ѿ бг҃а:  є҆го́же ты̀ подража́ла є҆сѝ оу҆мо́мъ ѽ дꙋшѐ!  сладостра́стьми скве́рными. (л. р҃д) 
Ровоа́мꙋ поревнова́ла є҆сѝ не послꙋ́шавшемꙋ  совѣ́та ѻ҆́ч҃а, кꙋ́пнѡ же и҆ ѕлѣ́йшемꙋ рабꙋ̀  і҆еровоа́мꙋ, пре́жнемꙋ ѿстꙋ́пникꙋ дꙋшѐ: но бѣ́гай  подража́нїѧ, и҆ зовѝ бг҃ꙋ: согрѣши́хъ, оу҆ще́дри мѧ̀. 
Сла́ва, трⷪ҇ченъ: Трⷪ҇це про́стаѧ, нераздѣ́льнаѧ,  є҆диносꙋ́щнаѧ, и҆ є҆стество̀ є҆ди́но, свѣ́тове и҆  свѣ́тъ, и҆ ст҃а трѝ, и҆ є҆ди́но ст҃о пое́тсѧ бг҃ъ  трⷪ҇ца: но воспо́й, просла́ви живо́тъ и҆ животы̀, дꙋшѐ  всѣ́хъ бг҃а. 
Бг҃оро́диченъ: Пое́мъ тѧ̀, бл҃гослови́мъ тѧ̀,  покланѧ́емсѧ тѝ бг҃ороди́тельнице: ꙗ҆́кѡ неразлꙋ́чныѧ  трⷪ҇цы породила̀ є҆сѝ є҆ди́наго хрⷭ҇та̀ бг҃а, и҆ сама̀  ѿве́рзла є҆сѝ на́мъ сꙋ́щымъ на землѝ небє́снаѧ. 
Пѣ́снь и҃. 
І҆рмо́съ: Є҆го́же вѡ́инства: 
Ты̀ ѻ҆зі́и дꙋшѐ поревнова́вши, сегѡ̀ прокаже́нїе  въ себѣ̀ стѧжа́ла є҆сѝ сꙋгꙋ́бо: безмѣ̑стнаѧ бо  мы́слиши, беззакѡ́ннаѧ же дѣ́еши: ѡ҆ста́ви ꙗ҆̀же  и҆́маши, и҆ притецы̀ къ покаѧ́нїю. 
Нїнеѵі́тѧны дꙋшѐ слы́шала є҆сѝ ка́ющыѧсѧ бг҃ꙋ,  вре́тищемъ и҆ пе́пеломъ, си́хъ не подража́ла є҆сѝ: но  ꙗ҆ви́ласѧ є҆сѝ ѕлѣ́йшаѧ всѣ́хъ, пре́жде зако́на, и҆  по зако́нѣ прегрѣши́вшихъ. 
Въ ро́вѣ бла́та слы́шала є҆сѝ і҆еремі́ю дꙋшѐ,  гра́да сїѡ́нѧ рыда́ньми вопїю́ща, и҆ сле́зъ и҆́щꙋща,  подража́й сегѡ̀ плаче́вное житїѐ и҆ сп҃се́шисѧ. 
І҆ѡ́на въ ѳарсі́съ побѣжѐ, проразꙋмѣ́въ  ѡ҆браще́нїе нїнеѵі́тѧнѡвъ, разꙋмѣ́ бо ꙗ҆́кѡ прⷪ҇ро́къ  бж҃їе бл҃гоꙋтро́бїе: тѣ́мже ревнова́ше прⷪ҇ро́чествꙋ не  солга́тисѧ. 
Данїи́ла въ ро́вѣ слы́шала є҆сѝ, ка́кѡ заградѝ  оу҆ста̀, ѽ дꙋшѐ ѕвѣре́й: оу҆вѣ́дѣла є҆сѝ, ка́кѡ  ѻ҆́троцы и҆̀же ѡ҆ а҆за́рїи, погаси́ша вѣ́рою пе́щи  пла́мень горѧ́щїй. (л. р҃д ѡ҆б.) 
Ве́тхагѡ завѣ́та всѧ̑ приведо́хъ тѝ дꙋшѐ, къ  подо́бїю, подража́й пра́ведныхъ бг҃олюби̑ваѧ дѣѧ̑нїѧ,  и҆збѣ́гни же па́ки лꙋка́выхъ грѣхѡ́въ. 
Сла́ва, трⷪ҇ченъ: Безнача́льне ѻ҆́ч҃е, сн҃е  собезнача́льне, оу҆тѣ́шителю бл҃гі́й, дш҃е пра́вый:  сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е  живы́й, и҆ зи́ждѧй, трⷪ҇це є҆ди́нице поми́лꙋй мѧ̀. 
Бг҃оро́диченъ: Ꙗ҆́кѡ ѡ҆ ѡ҆броще́нїѧ червлени́цы  пречⷭ҇таѧ, оу҆́мнаѧ багрѧни́ца є҆мманꙋ́илева, внꙋ́трь  во чре́вѣ твое́мъ пло́ть и҆стка́сѧ. тѣ́мже бцⷣꙋ  вои́стиннꙋ тѧ̀ почита́емъ. 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ: 
Хрⷭ҇то́съ и҆скꙋша́шесѧ, дїа́волъ и҆скꙋша́ше,  показꙋ́ѧ ка́менїе, да хлѣ́би бꙋ́дꙋтъ: на го́рꙋ возведѐ  ви́дѣти всѧ̑ ца̑рствїѧ мі́ра во мгнове́нїи. оу҆бо́йсѧ  ѽ дꙋшѐ, ловле́нїѧ, трезви́сѧ моли́сѧ на всѧ́кїй ча́съ  бг҃ꙋ. 
Го́рлица пꙋстынолю́бнаѧ, гла́съ вопїю́щагѡ  возгласѝ, хрⷭ҇то́въ свѣти́льникъ, проповѣ́дꙋѧй  покаѧ́нїе, и҆́рѡдъ беззако́ннова со и҆рѡдїа́дою. зрѝ  дꙋшѐ моѧ̀, да не оу҆вѧ́знеши въ беззакѡ́нныѧ сѣ̑ти, но  ѡ҆блобыза́й покаѧ́нїе. 
Въ пꙋсты́ню всели́сѧ бл҃года́ти прⷣте́ча, и҆  і҆ꙋде́а всѧ̀ и҆ самарі́а слы́шавше теча́хꙋ, и҆  и҆сповѣ́дахꙋ грѣхѝ своѧ̑, креща́ющесѧ оу҆се́рднѡ:  и҆́хже ты̀ не подража́ла є҆сѝ дꙋшѐ. 
Бра́къ оу҆́бѡ честны́й, и҆ ло́же нескве́рно:  ѻ҆боѧ̑ бо хрⷭ҇то́съ пре́жде бл҃гословѝ, пло́тїю  ꙗ҆ды́й, и҆ въ ка́нѣ же на бра́цѣ во́дꙋ въ вїно̀  соверша́ѧ, и҆ показꙋ́ѧ пе́рвое чꙋ́до: да ты̀ и҆змени́шисѧ  ѽ дꙋшѐ. 
Разсла́бленнаго стѧгнꙋ̀ хрⷭ҇то́съ, ѻ҆́дръ  взе́мша, и҆ ю҆́ношꙋ оу҆ме́рша воздви́же, вдови́че  рожде́нїе, и҆ со́тнича (л. р҃є) ѻ҆́трока, и҆  самарѧны́нѣ ꙗ҆ви́сѧ, въ дс҃ѣ слꙋ́жбꙋ тебѣ̀, дꙋшѐ  предживописа̀. 
Кровоточи́вꙋю и҆сцѣлѝ прикоснове́нїемъ кра́ѧ  ри́зна гдⷭ҇ь: прокажє́нныѧ ѡ҆чи́сти: слѣпы̑ѧ и҆ хрѡмы́ѧ  просвѣти́въ, и҆спра́ви: глꙋхі̑ѧ же и҆ нѣмы̑ѧ, и҆  нича́щыѧ ни́зꙋ и҆сцѣлѝ сло́вомъ: да ты̀ сп҃се́шисѧ  ѻ҆каѧ́ннаѧ дꙋшѐ. 
Сла́ва, трⷪ҇ченъ:Ѻ҆ц҃а̀ просла́вимъ, сн҃а  превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ,  трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ  свѣ́тꙋ, и҆ свѣ́тѡмъ, и҆ животꙋ̀, и҆ животѡ́мъ:  животворѧ́щемꙋ, и҆ просвѣща́ющемꙋ концы̀. 
Бг҃оро́диченъ: Гра́дъ тво́й сохранѧ́й  бг҃ороди́тельнице пречⷭ҇таѧ: въ тебѣ́ бо се́й вѣ́рнѡ  ца́рствꙋѧй, въ тебѣ̀ и҆ оу҆твержда́етсѧ, и҆ тобо́ю  побѣжда́ѧй, побѣжда́етъ всѧ́кое и҆скꙋше́нїе, и҆  плѣнѧ́етъ ра́тники, и҆ прохо́дитъ послꙋша́нїе. 
А҆ндре́ю: А҆ндре́е честны́й, и҆ ѻ҆́тче  требл҃же́ннѣйшїй, па́стырю кри́тскїй, не преста́й  молѧ́сѧ ѡ҆ воспѣва́ющихъ тѧ̀, да и҆зба́вимсѧ всѝ  гнѣ́ва, и҆ ско́рби, и҆ тлѣ́нїѧ, и҆ прегрѣше́нїй  безмѣ́рныхъ, чтꙋ́щїи твою̀ па́мѧть вѣ́рнѡ. 
Та́же пое́мъ ѻ҆́ба ли̑ка, І҆рмо́съ:  Безсѣ́меннагѡ зача́тїѧ: 
И҆ про́чее послѣ́дованїе повече́рїѧ. 


 (л. р҃є) 
Въ сре́дꙋ пе́рвыѧ седми́цы на оу҆́трени. 
По а҃-мъ стїхосло́вїи сѣда́ленъ ѻ҆смогла́сника. 
По в҃-мъ же стїхосло́вїи сѣда́ленъ, гла́съ в҃:  Подо́бенъ: Бл҃гоѡбра́зный і҆ѡ́сифъ: 
Страстьмѝ твои́ми всѣ̑мъ безстра́стїе да́вый  человѣколю́бче, стра̑сти пло́ти моеѧ̀ оу҆мертви́въ  твои́мъ (л. р҃є ѡ҆б.) крⷭ҇то́мъ, бж҃е́ственнꙋю сподо́би  стрⷭ҇ть ви́дѣти, посто́мъ бл҃гоꙋгожда́юща сла́вѣ  твое́й, да прїимꙋ̀ бога́тнѡ ве́лїю млⷭ҇ть. 
Сла́ва, то́йже: 
И҆ ны́нѣ, крⷭ҇тобг҃оро́диченъ, гла́съ то́йже.  Подо́бенъ: Млⷭ҇рдїѧ сꙋ́щи: 
Дв҃а и҆ мт҃и твоѧ̀ хрⷭ҇тѐ, на дре́вѣ зрѧ́щи тѧ̀  ме́ртва просте́рта, пла́чꙋщи го́рькѡ, сн҃е мо́й,  глаго́лаше, что̀ стра́шное сїѐ та́инство, всѣ̑мъ  да́рꙋѧй живо́тъ вѣ́чный, во́лею на крⷭ҇тѣ̀ ка́кѡ  оу҆мира́еши, сме́ртїю поно́сною; 
По г҃-мъ стїхосло́вїи сѣда́ленъ, гла́съ в҃:  Подо́бенъ: Животворѧ́щїй: 
Свѣтотво́рное вре́мѧ, є҆го́же ны́нѣ ѡ҆свѧти́лъ  є҆сѝ и҆ дарова́лъ є҆сѝ на́мъ воздержа́нїѧ гдⷭ҇и, ты̀  сподо́би на́съ во оу҆миле́нїи всѣ́хъ чи́стѣ прейтѝ  ми́рствꙋющихъ, крⷭ҇та̀ крѣ́постїю, є҆ди́не  чл҃вѣколю́бче. 
Сла́ва, то́йже: 
И҆ ны́нѣ, крⷭ҇тобг҃оро́диченъ, гла́съ то́йже.  Подо́бенъ: Млⷭ҇рдїѧ двє́ри: 
Чⷭ҇тны́мъ крⷭ҇то́мъ сн҃а твоегѡ̀ сохранѧ́еми  влⷣчце чⷭ҇таѧ бцⷣе, всѧ́кїй прило́гъ бори́телѧ всѝ  оу҆до́бнѡ низлага́емъ. тѣ́мже тѧ̀ по до́лгꙋ  оу҆бл҃жа́емъ, ꙗ҆́кѡ мт҃рь свѣ́та, є҆ди́нꙋ наде́ждꙋ  дꙋ́шъ на́шихъ. 
Та́же чте́нїе въ лаѵсаи́цѣ. ѱало́мъ н҃. 
Канѡ́нъ въ мине́и. И҆ трипѣ́снецъ, гла́съ в҃. 
Пѣ́снь г҃. 
І҆рмо́съ: Процвѣла̀ є҆́сть пꙋсты́нѧ: 
Распне́мъ оу҆́ды воздержа́нїемъ, трезви́мсѧ въ  мл҃твахъ, ꙗ҆́коже пи́сано є҆́сть, и҆ по слѣ́дꙋ  жи́тельствꙋимъ пострада́вшагѡ, и҆ стра̑сти  оу҆мертви́вшагѡ. 
И҆зблева́вше го́рькїй грѣ́хъ, потщи́мсѧ во́лею  же́лчь вкꙋси́вшемꙋ оу҆годи́ти хрⷭ҇тꙋ̀, крⷭ҇то́мъ  низложи́вшꙋ ѕлонача́льника. (л. р҃ѕ) 
Ѻ҆бы́чай взе́мъ грѣ́хъ, влече́тъ мѧ̀ во  всеконе́чнꙋю па́гꙋбꙋ: но ты́ мѧ ѿ сеѧ̀ и҆зба́ви  крⷭ҇то́мъ твои́мъ, ще́дре многомлⷭ҇тиве. 
Бг҃оро́диченъ: Влады́чествꙋющаѧ всѣ́ми тва́рьми  влⷣчце, ꙗ҆́кѡ влⷣкꙋ ро́ждши, рабо́ты мѧ̀ свободѝ  льсти́вагѡ, и҆ є҆ди́нагѡ борца̀. 
И҆́ный, гла́съ то́йже. І҆рмо́съ: Оу҆твердѝ  на́съ: 
Дре́во крⷭ҇тное воздержа́нїе мі́рꙋ процвѣтѐ,  є҆́же любо́вїю ѡ҆блобыза́вше, наслади́мсѧ всепло́дїѧ  бж҃е́ственныхъ за́повѣдей хрⷭ҇то́выхъ. 
Воздержа́нїе страсте́й и҆ ны́нѣ носѧ́ще, пло́ть  распне́мъ гдⷭ҇ви, и҆ ме́ртвенно тоѧ̀ мꙋдрова́нїе  пока́жемъ всѝ бж҃е́ственнѣй жи́зни. 
Сла́ва, трⷪ҇ченъ: Трѝ ли̑ца є҆ди́нагѡ зра́ка  сла́влю, ѻ҆ц҃а̀, сн҃а, и҆ дх҃а, є҆ди́нꙋ держа́вꙋ  бж҃ества̀, црⷭ҇тво всѣ́хъ, и҆ свѣ́тлость. 
Бг҃оро́диченъ: Ржⷭ҇тво̀ твоѐ, чⷭ҇таѧ, стра́шно  бы́сть: бг҃ъ бо є҆́сть вочл҃вѣ́чивыйсѧ, безнача́льнѡ  и҆з̾ ѻ҆ц҃а̀ роди́выйсѧ, и҆ и҆з̾ тебѐ напослѣ́докъ  кромѣ̀ мꙋ́жа ро́ждьсѧ. 
Сла́ва тебѣ̀ бж҃е на́шъ, сла́ва тебѣ̀. 
Распѧ́тїе пою̀ и҆ прободе́нїе бж҃е́ственныхъ  ре́бръ твои́хъ, и҆з̾ ни́хже питїѐ безсме́ртное че́рплю  всегда̀ хрⷭ҇тѐ, и҆ ѡ҆свѧща́юсѧ. 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Пѣ́снь и҃. 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ: 
Пе́щь страсте́й распалѧ́етъ дꙋ́шꙋ мою̀, но росо́ю  млⷭ҇ти твоеѧ̀ сїю̀ оу҆вѧдѝ, и҆сточи́вый безстра́стїѧ  то́ки и҆з̾ нетлѣ́нныхъ твои́хъ ре́бръ, распина́емь  бл҃годѣ́телю мно́гагѡ ра́ди снизхожде́нїѧ. (л. р҃ѕ ѡ҆б.) 
Возне́слъ є҆си́ ны па́дшыѧ въ ѕло́бꙋ на крⷭ҇тѣ̀  твои́мъ вознесе́нїемъ хрⷭ҇тѐ: тѣ́мже попо́лзшасѧ въ  про́пасть грѣха̀, возведѝ, и҆ оу҆тверди́ мѧ на ка́мени  сп҃се́нїѧ, ꙗ҆́кѡ да сла́влю держа́вꙋ твою̀. 
Копїе́мъ твои́мъ хрⷭ҇тѐ, страсте́й гное́нїе  ѡ҆чи́стивъ ѿ се́рдца моегѡ̀, всего́ мѧ и҆сцѣлѝ,  є҆го́же ѕмі́й оу҆ѧзвѝ зꙋбы̀ ꙗ҆дови́тыми, и҆ да́ждь  мѝ непоколеби́мѡ къ бж҃е́ствєннымъ стезѧ́мъ ходи́ти. 
Бг҃оро́диченъ: Тебѐ свѣ́тлꙋю свѣщꙋ̀, и҆  свѣ́щникъ, въ не́йже ѻ҆́гнь бж҃ества̀ все́льсѧ,  просвѣтѝ нощно́ю ѡ҆держи́мыхъ тле́ю, нескве́рнаѧ:  чти́мъ всѝ бл҃гословѧ́ще, бл҃гослове́ннаѧ ржⷭ҇тво̀  твоѐ. 
И҆́ный. І҆рмо́съ: Въ кꙋпинѣ̀ мѡѷсе́ю: 
Посредѣ̀ разбѡ́йникъ распѧ́таго на дре́ве, и҆  копїе́мъ прободе́наго въ животѡ́чнаѧ рє́бра, по́йте,  бл҃гослови́те, и҆ превозноси́те во всѧ̑ вѣ́ки. 
Сꙋдѧ́й все́й землѝ, сꙋди́щꙋ предста́лъ є҆сѝ,  заꙋше́нъ бы́лъ є҆сѝ, и҆ порꙋ́ганъ, на крⷭ҇тѣ̀  повѣ́шенъ бы́лъ є҆сѝ, ѿ тли́ мѧ премѣнѧ́ѧ дре́внѧгѡ  грѣха̀ во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Бж҃ество̀ є҆ди́но трⷪ҇ца,  нераздѣ́льное є҆стество̀, раздѣ́льное же ли́цы,  непоколеби́маѧ держа́во, ѻ҆́ч҃е, сн҃е, и҆ дш҃е, тебѐ  пѣсносло́вимъ во всѧ̑ вѣ́ки. 
Бг҃оро́диченъ: Бг҃ороди́тельнице чⷭ҇таѧ, нбⷭ҇наѧ  врата̀, сп҃си́тельнаѧ две́ре всѣ́хъ хрⷭ҇тїа́нъ молє́нїѧ  прїимѝ, бл҃жа́щихъ тѧ̀ во всѧ̑ вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇те хрⷭ҇то́въ, разбо́йника наста́вивый къ  вѣ́рѣ, и҆ менѐ къ тече́нїю бл҃госи́льнѡ посто́мъ  сподо́би предвари́ти на поклоне́нїе твоѐ, и҆  ѡ҆животвори́тисѧ. (л. р҃з) 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀, по́йте,  бл҃гослови́те, и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Безнача́льна роди́телѧ: 
Со́лнца свѣтлѣ́е по́стъ возсїѧ́вый  многосвѣ́тлаѧ бл҃года́ть, бл҃говѣствꙋ́етъ всѣ̑мъ  крⷭ҇тныѧ лꙋчѝ, и҆ зари̑ честны́ѧ стра́сти, и҆ воскрⷭ҇нїѧ  де́нь сп҃си́тельный. 
Чистотꙋ̀ возлю́бимъ, блꙋда̀ ѿбѣжи́мъ, чрє́сла  цѣломꙋ́дрїемъ препоѧ́шимъ: ꙗ҆́кѡ да чи́сти ꙗ҆ви́мсѧ  чⷭ҇томꙋ, и҆ є҆ди́номꙋ ѿ всѣ́хъ и҆́щꙋщемꙋ чистоты̀,  сп҃сꙋ дꙋ́шъ на́шихъ. 
Хрⷭ҇тѐ, стра́хꙋ твоемꙋ̀ пригвоздѝ плѡ́ти моѧ̑,  крⷭ҇тꙋ̀ пригвозди́вый грѣ́хъ а҆да́мовъ, разрѣшѝ ѕѡ́лъ  мои́хъ соꙋ́зы лꙋка́вагѡ сокрꙋшѝ стрѣ́лы, копїе́мъ  твои́мъ влⷣко, и҆ сегѡ̀ вре́да и҆зба́ви мѧ̀. 
Бг҃оро́диченъ: Сꙋдїю̀ првⷣнѣйшаго и҆ є҆ди́наго  бл҃гоꙋвѣ́тливаго ро́ждшаѧ дв҃о хрⷭ҇та̀ гдⷭ҇а, и҆зба́ви  мѧ̀ сꙋда̀ ѻ҆трокови́це, и҆ ѻ҆гнѧ̀ и҆ мꙋче́нїѧ, ꙗ҆̀же  мѝ и҆схода́таи грѣха̀ наслажде́нїе. 
И҆́ный. І҆рмо́съ: Чⷭ҇тꙋю и҆ пречⷭ҇тꙋю: 
Ѽ бл҃гоꙋтро́бїѧ твоегѡ̀! ꙗ҆́кѡ крⷭ҇тъ  претерпѣ́лъ є҆сѝ, гво́здїе и҆ копїѐ гдⷭ҇и, менѐ  ра́ди ѡ҆сꙋжде́ннагѡ тле́ю: тѣ́мже пою́ тѧ хрⷭ҇тѐ. 
Крⷭ҇тꙋ̀, тро́сти, гво́здїємъ и҆ копїю̀,  жи́знєннымъ твои̑мъ стрⷭ҇тє́мъ, всѝ лю́дїе  покланѧ́ющесѧ пѣ́сньми хрⷭ҇тѐ пое́мъ тѧ̀. 
Сла́ва, трⷪ҇ченъ: Є҆ди́нице трїѷпоста́снаѧ  трⷪ҇це є҆ди́нственнаѧ, гдⷭ҇онача́льнаѧ! є҆стество̀  равносла́вное, ѻ҆́ч҃е, сн҃е, и҆ бж҃е́ственный дш҃е,  сп҃сѝ всѣ́хъ на́съ. (л. р҃з ѡ҆б.) 
Бг҃оро́диченъ: Ра́дꙋйсѧ ѡ҆чисти́лище мі́рꙋ бцⷣе,  въ не́же прибѣ́гше всѝ грѣ́шнїи, къ бг҃ꙋ примирє́нїѧ  при́снѡ ѡ҆брѣта́емъ. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇то́мъ твои́мъ гдⷭ҇и, и҆ менѐ оу҆крѣпи́въ,  постѡ́въ мнѣ̀ да́рꙋй бл҃гі́й бл҃гомо́щнѡ сконча́ти  ѡ҆бхожде́нїе. 
І҆рмо́съ: Чⷭ҇тꙋю и҆ пречⷭ҇тꙋю мт҃рь и҆ дв҃ꙋ,  пѣ́сньми пѣ́сней всѝ вѣ́рнїи бл҃гоче́стнѡ ꙗ҆́кѡ  бцⷣꙋ велича́емъ. 
Свѣти́ленъ. 
На стїхо́внѣ самогла́сенъ два́жды. Гла́съ и҃: 
Посто́мъ, помышле́нїй стра̑сти, прїиди́те  порабо́тимъ, дх҃о́вными себѐ кри́лы покры́вше: да  вра́жїю дви́жимꙋю бꙋ́рю ле́гцѣ преше́дше, досто́йни  бꙋ́демъ крⷭ҇тнагѡ поклоне́нїѧ, ѡ҆ мі́рѣ закла́ннагѡ  во́лею сн҃а бж҃їѧ: и҆ дх҃о́внѡ пра́зднꙋимъ и҆з̾  ме́ртвыхъ сп҃сово воскрⷭ҇нїе, на го́рꙋ взе́мшесѧ, со  оу҆ч҃нкѝ просла́вимъ, вла́сть прїи́мшаго всю̀, сн҃а ѿ  ѻ҆ц҃а̀, чл҃вѣколю́бца. 
Мч҃нченъ: Мч҃нцы хрⷭ҇тѡ́вы непобѣди́мїи,  побѣди́вше пре́лесть си́лою крⷭ҇тною, воспрїѧ́сте  бл҃года́ть вѣ́чныѧ жи́зни, мꙋчи́телей преще́нїѧ не  оу҆боѧ́стесѧ, мꙋ́ками оу҆ранѧ́еми веселите́сѧ: и҆  ны́нѣ крѡ́ви ва́шѧ, бы́ша и҆сцѣле́нїѧ дꙋ́шъ на́шихъ:  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ, гла́съ  то́йже: Что̀ зри́мое видѣ́нїе, є҆́же мои́ми ѻ҆чесы̀  зри́тсѧ, ѽ влⷣко; содержа́й всю̀ тва́рь, на дре́во  вознесе́нъ є҆сѝ, и҆ оу҆мерщвле́нъ всѣ̑мъ да́рꙋѧй  живо́тъ: бцⷣа пла́чꙋщи глаго́лаше, є҆гда̀ зрѧ́ше на  крⷭ҇тѣ̀ всечⷭ҇таѧ, и҆з̾ неѧ̀ неизрече́ннѡ возсїѧ́вшаго  бг҃а и҆ чл҃вѣ́ка. 
И҆ ча́съ а҃-й, со стїхосло́вїемъ и҆ ѻ҆бы́чными  покло́ны: и҆ ѿпꙋ́стъ. (л. р҃и) 
На ѕ҃-мъ часѣ̀ тропа́рь прⷪ҇ро́чества, гла́съ д҃: 
Вѣ́си созда́нїе на́ше, вѣ́си не́мощь на́шꙋ  чл҃вѣколю́бче: согрѣши́хомъ, но не ѿстꙋпи́хомъ ѿ  тебѐ бж҃е, нижѐ воздѣ́хомъ рꙋ́ки на́шѧ къ бо́гꙋ  чꙋжде́мꙋ, пощадѝ на́съ твое́ю бл҃гостїю бл҃гоꙋтро́бне. 
И҆ повторѧ́емъ то́йже. 
Та́же прокі́менъ, ѱало́мъ ѳ҃, гла́съ д҃:  И҆сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ.  Сті́хъ: Возвеселю́сѧ и҆ возра́дꙋюсѧ ѡ҆ тебѣ̀. 
Прⷪ҇ро́чества и҆са́їина чте́нїе. [Глава̀ в҃, ст. г҃-  а҃і.] 
Та́кѡ глаго́летъ гдⷭ҇ь: ѿ сїѡ́на и҆зы́детъ  зако́нъ, и҆ сло́во гдⷭ҇не и҆з̾ і҆ерⷭ҇ли́ма. И҆ сꙋди́ти  бꙋ́детъ посредѣ̀ ꙗ҆зы̑къ, и҆ и҆з̾ѡбличи́тъ лю́ди  мнѡ́ги: и҆ раскꙋю́тъ мечѝ своѧ̑ на ѻ҆ра̑ла, и҆ кѡ́пїѧ  своѧ̑ на серпы̀, и҆ не во́зметъ ꙗ҆зы́къ на ꙗ҆зы́къ  меча̀, и҆ не навы́кнꙋтъ ктомꙋ̀ ра́товатисѧ. И҆ ны́нѣ  до́ме і҆а́кѡвль, прїиди́те, по́йдемъ свѣ́томъ гдⷭ҇нимъ.  Ѡ҆ста́ви бо лю́ди своѧ̑ до́мъ і҆а́кѡвль: занѐ ꙗ҆́коже  и҆з̾ нача́ла напо́лнисѧ страна̀ и҆́хъ волхвова́нїй,  ꙗ҆́коже и҆ноплеме́нникѡвъ, и҆ ча̑да мнѡ́га  и҆ноплемє́ннича роди́шасѧ и҆́мъ. Напо́лнисѧ бо страна̀  и҆́хъ сребра̀ и҆ зла́та, и҆ не бѧ́ше числа̀ сокро́вищъ  и҆́хъ: и҆ напо́лнисѧ землѧ̀ и҆́хъ ко́ней, и҆ не бѧ́ше  числа̀ колесни́цъ и҆́хъ. И҆ напо́лнисѧ землѧ̀ ме́рзостей  дѣ́лъ рꙋ́къ и҆́хъ, и҆ поклони́шасѧ тѣ̑мъ, ꙗ҆̀же  сотвори́ша персты̀ и҆́хъ: И҆ преклони́сѧ человѣ́къ, и҆  смири́сѧ мꙋ́жъ, и҆ не претерплю̀ и҆̀мъ. И҆ ны́нѣ  вни́дите въ ка́мєнїѧ, и҆ скры́йтесѧ въ зе́млю ѿ лица̀  стра́ха гдⷭ҇нѧ, и҆ ѿ сла́вы крѣ́пости є҆гѡ̀, є҆гда̀  воста́нетъ сокрꙋши́ти зе́млю. Ѻ҆́чи бо гдⷭ҇ни высо́цы,  человѣ́къ же смире́нъ: и҆ смири́тсѧ высота̀  человѣ́ческаѧ, и҆ вознесе́тсѧ гдⷭ҇ь є҆ди́нъ въ де́нь  ѻ҆́ный. (л. р҃и ѡ҆б.) 
Прокі́менъ, ѱало́мъ і҃. Гла́съ ѕ҃: Првⷣнъ  гдⷭ҇ь, и҆ пра̑вды возлюбѝ, правоты̑ ви́дѣ лицѐ є҆гѡ̀.  Сті́хъ: На гдⷭ҇а оу҆пова́хъ, ка́кѡ рече́те дꙋшѝ  мое́й; 
И҆ про́чее послѣ́дованїе часѡ́въ, ꙗ҆́кѡ  пред̾ꙋчини́сѧ, и҆ ѿпꙋ́стъ. 
Въ сре́дꙋ пе́рвыѧ седми́цы ве́чера, 
є҆гда̀ быва́етъ преждеѡсщ҃е́ннаѧ, твори́тъ  сщ҃е́нникъ на є҆ди́номъ ко́емждо а҆нтїфѡ́нѣ  стїхосло́вїѧ ма́лꙋю є҆ктенїю̀. На Гдⷭ҇и воззва́хъ,  поста́вимъ стїхѡ́въ і҃. Ѿ И҆зведѝ и҆з̾ темни́цы  дꙋ́шꙋ мою̀: На гла́съ самогла́сна днѐ, повторѧ́юще  то́йжде. Та́же мч҃нченъ въ то́йже гла́съ: та́же г҃  подо́бны трїѡ́ди: и҆ г҃ мине́и, повторѧ́юще є҆ди́нъ.  Самогла́сенъ днѐ. 
Гла́съ и҃: Постѧ́щесѧ бра́тїе тѣле́снѣ,  пости́мсѧ и҆ дх҃о́внѣ: разрѣши́мъ всѧ́кїй сою́зъ  непра́вды: расто́ргнемъ стропѡ́тнаѧ нꙋ́ждныхъ  и҆змѣне́нїй. всѧ́кое списа́нїе непра́ведное раздере́мъ,  дади́мъ а҆́лчꙋщымъ хлѣ́бъ и҆ ни́щыѧ безкрѡ́вныѧ введе́мъ  въ до́мы: да прїи́мемъ ѿ хрⷭ҇та̀ бг҃а ве́лїю млⷭ҇ть.  [Два́жды.] 
Та́же мч҃нченъ: А҆́ще ка́ѧ добродѣ́тель; и҆ а҆́ще  ка́ѧ похвала̀ подоба́етъ ст҃ы̑мъ; мечє́мъ бо преклони́ша  вы̑и, тебѐ ра́ди прекло́ншагѡ нб҃са̀ и҆ соше́дшагѡ:  и҆злїѧ́ша крѡ́ви своѧ̑, тебѐ ра́ди и҆стощи́вшагѡ себѐ,  и҆ зра́къ ра́бїй прїи́мша: смири́шасѧ да́же до сме́рти,  нищетꙋ̀ твою̀ подража́юще и҆́хже мл҃твами, по мно́жествꙋ  щедро́тъ твои́хъ, бж҃е поми́лꙋй на́съ. (л. р҃ѳ) 
Та́же господи́на і҆ѡ́сифа, гла́съ в҃. 
Подо́бенъ: Ꙗ҆́кѡ ꙗ҆ви́сѧ: 
Свѣтолꙋ̑чныѧ ва́съ ꙗ҆́кѡ мѡ́лнїи, въ ве́сь мі́ръ  і҆и҃съ, мы́сленное вои́стиннꙋ со́лнце посла́въ, ѿгна́лъ  є҆́сть свѣтлостьмѝ ва́шеѧ бж҃е́ственныѧ про́повѣди  пре́лести тьмꙋ̀, бг҃ови́дцы а҆пⷭ҇ли, и҆ просвѣтѝ во  мра́цѣ невѣ́дѣнїѧ держи̑мыѧ лю́тѣ. є҆го́же оу҆̀бо  моли́те, низпосла́ти и҆ на́мъ просвѣще́нїе и҆ ве́лїю  млⷭ҇ть. 
Дрꙋгі́й тогѡ́же. Подо́бенъ: 
Добродѣ́тельми и҆лїа̀ возше́дъ на колесни́цꙋ  бж҃е́ственнꙋю, посто́мъ просвѣти́всѧ, возноша́шесѧ на  высотꙋ̀ нбⷭ҇нꙋю: семꙋ̀ поревнꙋ́й смире́ннаѧ дꙋшѐ моѧ̀,  и҆ пости́сѧ ѿ всѧ́кїѧ ѕло́бы, и҆ за́висти, и҆ сва́ра и҆  сла́дости текꙋ́щїѧ и҆ сла́стныѧ: ꙗ҆́кѡ да болѣ́зни  лю́тыѧ и҆збѣ́гнеши, вѣ́чнꙋющїѧ гее́нны, вопїю́щи  хрⷭ҇тꙋ̀: гдⷭ҇и, сла́ва тебѣ̀. 
Дрꙋгі́й господи́на ѳео́дѡра, гла́съ є҃: 
Подо́бенъ: Прпⷣбне ѻ҆́тче: 
А҆пⷭ҇ли бж҃е́ственнїи, мі́рꙋ теплѣ́йшїи  мл҃твенницы, и҆ правосла̑внымъ защити́телїе, и҆мꙋ́ще  дерзнове́нїѧ держа́вꙋ ко хрⷭ҇тꙋ̀ бг҃ꙋ на́шемꙋ, ѡ҆ на́съ  моли́тесѧ, мо́лимъ вы̀ всечестні́и, да постѡ́въ бл҃го́е  вре́мѧ свѣ́тлѡ сотвори́мъ, и҆ є҆диносꙋ́щныѧ трⷪ҇цы  бл҃года́ть прїи́мемъ: великопроповѣ́дницы сла́внїи,  моли́тесѧ ѡ҆ дꙋша́хъ на́шихъ. 
И҆ мине́и д҃. Сла́ва, и҆ ны́нѣ, бг҃оро́диченъ. И҆  быва́етъ вхо́дъ съ кади́льницею, без̾ є҆ѵⷢ҇лїа.  [є҆гда́ же и҆́мать чести́сѧ є҆ѵⷢ҇лїе, тогда̀ и҆ со  є҆ѵⷢ҇лїемъ.] Свѣ́те ти́хїй: 
Прокі́менъ, ѱало́мъ а҃і, гла́съ є҃: Ты̀ гдⷭ҇и  сохрани́ши ны̀, и҆ соблюде́ши ны̀ ѿ ро́да сегѡ̀ и҆ во  вѣ́къ. Сті́хъ: Сп҃си́ мѧ гдⷭ҇и, ꙗ҆́кѡ ѡ҆скꙋдѣ̀  прпⷣбный. (л. р҃ѳ ѡ҆б.) 
Бытїѧ̀ чте́нїе. [Глава̀ а҃, к҃д-л҃а. Глава̀ в҃, а҃-  г҃.] 
Речѐ бг҃ъ: да и҆зведе́тъ землѧ̀ дꙋ́шꙋ жи́вꙋ по  ро́дꙋ, четверонѡ́гаѧ и҆ га́ды, и҆ ѕвѣ́ри землѝ по  ро́дꙋ: и҆ бы́сть та́кѡ. И҆ сотворѝ бг҃ъ ѕвѣ́ри землѝ  по ро́дꙋ, и҆ скоты̀ по ро́дꙋ и҆́хъ: и҆ всѧ̑ га́ды землѝ  по ро́дꙋ и҆́хъ: и҆ ви́дѣ бг҃ъ, ꙗ҆́кѡ дѡбра̀. И҆ речѐ  бг҃ъ: сотвори́мъ человѣ́ка по ѡ҆́бразꙋ на́шемꙋ и҆ по  подо́бїю: и҆ да ѡ҆блада́етъ ры́бами морски́ми, и҆  пти́цами нбⷭ҇ными, [и҆ ѕвѣрьмѝ,] и҆ скота́ми, и҆ все́ю  земле́ю, и҆ всѣ́ми га́ды пресмыка́ющимисѧ по землѝ. И҆  сотворѝ бг҃ъ человѣ́ка, по ѡ҆́бразꙋ бж҃їю сотворѝ  є҆го̀: мꙋ́жа и҆ женꙋ̀ сотворѝ и҆́хъ. И҆ бл҃гословѝ  и҆́хъ бг҃ъ глаго́лѧ: расти́тесѧ и҆ мно́житесѧ, и҆  напо́лните зе́млю, и҆ госпо́дствꙋйте є҆́ю, и҆  ѡ҆блада́йте ры́бами морски́ми, [и҆ ѕвѣрьмѝ,] и҆  пти́цами нбⷭ҇ными, и҆ всѣ́ми скота́ми, и҆ все́ю земле́ю,  и҆ всѣ́ми га́дами пресмыка́ющимисѧ по землѝ. И҆ речѐ  бг҃ъ: сѐ да́хъ ва́мъ всѧ́кꙋю травꙋ̀ сѣ́меннꙋю, сѣ́ющꙋю  сѣ́мѧ, є҆́же є҆́сть верхꙋ̀ землѝ всеѧ̀: и҆ всѧ́кое  дре́во, є҆́же и҆́мать въ себѣ̀ пло́дъ сѣ́мене  сѣ́меннагѡ, ва́мъ бꙋ́детъ въ снѣ́дь: И҆ всѣ̑мъ  ѕвѣрє́мъ земны̑мъ, и҆ всѣ̑мъ пти́цамъ нбⷭ҇нымъ, и҆  всѧ́комꙋ га́дꙋ пресмыка́ющемꙋсѧ по землѝ, и҆́же и҆́мать  въ себѣ̀ дꙋ́шꙋ живота̀, и҆ всѧ́кꙋ травꙋ̀ зеле́нꙋю въ  снѣ́дь: и҆ бы́сть та́кѡ. И҆ ви́дѣ бг҃ъ всѧ̑ є҆ли̑ка  сотворѝ: и҆ сѐ дѡбра̀ ѕѣлѡ̀. и҆ бы́сть ве́черъ, и҆  бы́сть оу҆́тро, де́нь шесты́й. И҆ соверши́шасѧ не́бо и҆  землѧ̀, и҆ всѐ оу҆краше́нїе и҆́хъ. И҆ совершѝ бг҃ъ въ  де́нь шесты́й дѣла̀ своѧ̑, ꙗ҆̀же сотворѝ: и҆ почѝ въ  де́нь седьмы́й ѿ всѣ́хъ дѣ́лъ свои́хъ, ꙗ҆̀же  сотворѝ. И҆ бл҃гословѝ бг҃ъ де́нь седьмы́й, и҆ ѡ҆ст҃ѝ  є҆го̀, ꙗ҆́кѡ въ то́й почѝ ѿ всѣ́хъ дѣ́лъ свои́хъ,  ꙗ҆̀же нача́тъ бг҃ъ твори́ти. (л. р҃і) 
Прокі́менъ, ѱало́мъ в҃і, гла́съ ѕ҃: При́зри и҆  оу҆слы́ши мѧ̀ гдⷭ҇и бж҃е мо́й. Сті́хъ: Доко́лѣ  гдⷭ҇и забꙋ́деши мѧ̀ до конца̀, доко́лѣ ѿвраща́еши  лицѐ твоѐ ѿ менѐ; И҆ посе́мъ возглаша́етъ  дїа́конъ: Повели́те. Сщ҃е́нникъ же взе́мъ ѻ҆бѣ́ма  рꙋка́ма кади́льницꙋ, и҆ свѣ́щникъ со свѣще́ю, стои́тъ  пред̾ ст҃о́ю трапе́зою зрѧ̀ къ восто́кѡмъ, и҆  назна́менꙋѧ крⷭ҇тъ, глаго́летъ: Премꙋ́дрость про́сти.  Та́же ѡ҆братѧ́сѧ на за́падъ къ наро́дꙋ, глаго́летъ:  Свѣ́тъ хрⷭ҇то́въ просвѣща́етъ всѣ́хъ. 
Чте́цъ: При́тчей чте́нїе. Дїа́конъ: Во́нмемъ.  [Глава̀ в҃, ст. а҃-к҃в] 
Сы́не, а҆́ще прїи́мъ глаго́лъ моеѧ̀ за́повѣди,  скры́еши въ себѣ̀: Послꙋ́шаетъ премꙋ́дрости твоѐ  оу҆́хо, и҆ приложи́ши се́рдце твоѐ къ ра́зꙋмꙋ:  приложи́ши же є҆̀ въ наказа́нїе сы́нꙋ твоемꙋ̀. А҆́ще бо  премꙋ́дрость призове́ши, и҆ ра́зꙋмꙋ да́си гла́съ тво́й,  чꙋ́вство же взы́щеши вели́кимъ гла́сомъ: И҆ а҆́ще  взы́щеши є҆ѧ̀ ꙗ҆́кѡ сребра̀, и҆ ꙗ҆́коже сокро́вища  и҆спыта́еши ю҆̀: Тогда̀ оу҆разꙋмѣ́еши стра́хъ гдⷭ҇нь,  и҆ позна́нїе бж҃їе ѡ҆брѧ́щеши. ꙗ҆́кѡ гдⷭ҇ь дае́тъ  премꙋ́дрость, и҆ ѿ лица̀ є҆гѡ̀ позна́нїе и҆ ра́зꙋмъ.  И҆ сокро́виществꙋетъ и҆справлѧ́ющымъ сп҃се́нїе,  защища́етъ же ше́ствїе и҆́хъ, Є҆́же сохрани́ти пꙋти̑  ѡ҆правда́нїй: и҆ пꙋ́ть бл҃гоговѣ́инствꙋющихъ є҆гѡ̀  сохрани́тъ. Тогда̀ оу҆разꙋмѣ́еши пра́вдꙋ и҆ сꙋ́дъ, и҆  и҆спра́виши всѧ̑ стєзѝ бл҃гі̑ѧ. А҆́ще бо прїи́детъ  премꙋ́дрость въ твою̀ мы́сль, чꙋ́вство же твое́й дꙋшѝ  добро̀ бы́ти возмни́тсѧ: Совѣ́тъ до́бръ сохрани́тъ тѧ̀,  помышле́нїе же прпⷣбное соблюде́тъ тѧ̀: Да и҆зба́витъ  тѧ̀ ѿ пꙋтѝ ѕла́гѡ, и҆ ѿ мꙋ́жа глаго́люща ничто́же  вѣ́рно. ѽ ѡ҆ста́вившїи пꙋти̑ пра̑выѧ, є҆́же ходи́ти въ  пꙋте́хъ тьмы̀! ѽ веселѧ́щїисѧ ѡ҆ ѕлы́хъ, и҆ ра́дꙋющїисѧ  ѡ҆ развраще́нїи ѕлѣ́мъ! И҆́хже стєзѝ стро́пѡтни, и҆  кри̑ва течє́нїѧ и҆́хъ: є҆́же дале́че тѧ̀ сотвори́ти ѿ  пꙋтѝ пра́вагѡ, И҆ чꙋ́жда (л. р҃і ѡ҆б.) ѿ пра́веднагѡ  ра́зꙋма. сы́не, да тѧ̀ не пости́гнетъ совѣ́тъ ѕлы́й,  Ѡ҆ставлѧ́ющїй оу҆че́нїе ю҆́ности, и҆ завѣ́та  бж҃е́ственнагѡ забы́вшїй. Поста́ви бо при сме́рти до́мъ  сво́й, и҆ при а҆́дѣ съ земны́ми дѣѧ̑нїѧ своѧ̑. Всѝ  ходѧ́щїи по немꙋ̀ не возвратѧ́тсѧ, нижѐ пости́гнꙋтъ  сте́зь пра́выхъ: ни бо дости́гнꙋтъ лѣ́тъ жи́зни. А҆́ще  бо бы́ша ходи́ли въ стєзѝ бл҃гі̑ѧ, ѡ҆брѣлѝ оу҆́бѡ  бы́ша стєзѝ пра́вы гла́дки: бла́зи бꙋ́дꙋтъ жи́тели на  землѝ, неѕло́бивїи же ѡ҆ста́нꙋтъ на не́й. Ꙗ҆́кѡ пра́вїи  вселѧ́тсѧ на землѝ, и҆ прпⷣбнїи ѡ҆ста́нꙋтъ на не́й.  Пꙋтїѐ нечести́выхъ ѿ землѝ поги́бнꙋтъ,  пребеззако́ннїи же и҆зри́нꙋтсѧ ѿ неѧ̀. 
И҆ по и҆сполне́нїи паремі́й, глаго́летъ сщ҃е́нникъ:  Ми́ръ тѝ: И҆ дїа́конъ: Премꙋ́дрость. Чте́цъ:  Да и҆спра́витсѧ мл҃тва моѧ̀: Тогда̀ пра́вагѡ и҆  лѣ́вагѡ кли́росѡвъ, и҆ предстоѧ́щїй наро́дъ, ѻ҆́бѣ  страны̑ во все́й це́ркви стоѧ́тъ на колѣ́нахъ молѧ́щесѧ.  И҆ по пѣ́нїи чтеца̀, пе́рвый ли́къ пое́тъ то́жде: Да  и҆спра́витсѧ мл҃тва моѧ̀: И҆ чте́цъ, и҆ дрꙋга́ѧ страна̀  ли́ка, и҆ предстоѧ́щїй наро́дъ, стоѧ́тъ на колѣ́нахъ,  до́ндеже пропою́тъ. Та́же чте́цъ пое́тъ а҃ сті́хъ:  Гдⷭ҇и воззва́хъ къ тебѣ̀, оу҆слы́ши мѧ̀: И҆ по  пропѣ́тїи стїха̀, пое́тъ вторы́й ли́къ: Да  и҆спра́витсѧ мл҃тва моѧ̀: Тогда̀ чте́цъ, и҆ пе́рвый  ли́къ, и҆ тоѧ̀ страны̀ предстоѧ́щїй наро́дъ, припа́даютъ  на колѣ̑на. Та́же чте́цъ пое́тъ вторы́й сті́хъ:  Положѝ гдⷭ҇и хране́нїе: И҆ пе́рвый ли́къ па́ки  пое́тъ: Да и҆спра́витсѧ мл҃тва моѧ̀: И҆ чте́цъ, и҆  вторы́й ли́къ, и҆ предстоѧ́щїй наро́дъ па́ки приклонѧ́ютъ  кѡлѣ́на. И҆ па́ки чте́цъ пое́тъ тре́тїй сті́хъ: Не  оу҆клонѝ се́рдце моѐ: И҆ вторы́й ли́къ пое́тъ: Да  и҆спра́витсѧ мл҃тва моѧ̀: И҆ приклонѧ́етъ кѡлѣ́на  чте́цъ, и҆ пе́рвый ли́къ, и҆ наро́дъ. И҆ па́ки чте́цъ  пое́тъ: Да и҆спра́витсѧ мл҃тва моѧ̀, ꙗ҆́кѡ кади́ло  пред̾ тобо́ю: И҆ тогда̀ ѻ҆́ба ли̑ка, и҆ въ це́ркви  предстоѧ́щїй ве́сь наро́дъ, припа́даютъ (л. ра҃і) на  кѡлѣ́на, и҆ стоѧ́тъ, до́ндеже чте́цъ пое́тъ, и҆  воста́вше допѣва́ютъ на кли́росѣ: Воздѣѧ́нїе рꙋкꙋ̀  моє́ю же́ртва вече́рнѧѧ. И҆ по и҆сполне́нїи твори́мъ  покло́ны г҃. 
[зрѝ] А҆́ще пра́здникъ ѡ҆брѣ́тенїѧ чⷭ҇тны́ѧ  главы̀, и҆лѝ ст҃ы́хъ м҃ мч҃нкѡвъ, Тогда̀ по сконча́нїи,  Да и҆спра́витсѧ мл҃тва моѧ̀: А҆́бїе ст҃ы̑мъ вратѡ́мъ  ѿвє́рзстымъ, Пое́мъ прокі́менъ, а҆по́столъ,  а҆ллилꙋ́їа, є҆ѵⷢ҇лїе, и҆ про́чее по ѻ҆бы́чаю: Кромѣ́  же пра́здника, по Да и҆спра́витсѧ: Дїа́конъ є҆ктенїю̀,  и҆ сщ҃е́нникъ мл҃твы прилѣ̑жныѧ. Мы́ же твори́мъ  покло́ны г҃. И҆ про́чее быва́етъ послѣ́дованїе  преждеѡсщ҃е́нныхъ, по чи́нꙋ ꙗ҆́коже въ слꙋже́бникахъ  и҆з̾ѧви́сѧ. 
[зрѝ] Вѣ́дати подоба́етъ: Ꙗ҆́кѡ по происхожде́нїи  ст҃ы́хъ дарѡ́въ и҆сполнѧ́емꙋ, Ны́нѣ си̑лы нбⷭ҇ныѧ:  Твори́мъ покло́ны г҃, непокрове́ни сꙋ́ще. 
[зрѝ] Вѣ́стно же бꙋ́ди: ꙗ҆́кѡ є҆гда̀  бж҃е́ственныѧ прено́сѧтсѧ та̑йны, всѝ лю́дїе поклоне́нїе  бг҃оподо́бное, и҆ пѣвцы̀ ни́цъ па́дше, хрⷭ҇тꙋ̀ бг҃ꙋ въ  та́йнахъ сꙋ́щемꙋ, творѧ́тъ: поне́же соверше́ннѡ  пред̾ѡсщ҃е́нны сꙋ́ть. 
Кїнони́къ: Вкꙋси́те и҆ ви́дите, ꙗ҆́кѡ бл҃гъ  гдⷭ҇ь. А҆ллилꙋ́їа, три́жды. По ѿверзе́нїи же  вра́тъ, рече́тъ дїа́конъ: Со стра́хомъ бж҃їимъ, и҆  вѣ́рою пристꙋпи́те. Мы́ же покло́нъ є҆ди́нъ: И҆  пое́мъ, Бл҃гословлю̀ гдⷭ҇а на всѧ́кое вре́мѧ, хвала̀  є҆гѡ̀ во оу҆стѣ́хъ мои́хъ: А҆ллилꙋ́їа, три́жды.  По возглаше́нїи же ѿ і҆ере́а, Всегда̀, ны́нѣ и҆  при́снѡ: ли́къ: Да и҆спо́лнѧтсѧ оу҆ста̀ на̑ша:  А҆ллилꙋ́їа, три́жды. По заамвѡ́нной же мл҃твѣ:  Бꙋ́ди и҆́мѧ гдⷭ҇не: И҆ мета̑нїѧ трѝ. Бл҃гословлю̀  гдⷭ҇а на всѧ́кое вре́мѧ: И҆ подае́тсѧ на́мъ а҆нті́дѡръ.  И҆ соверше́нный ѿпꙋ́стъ. 
Сїѐ послѣ́дованїе быва́етъ во всю̀  четыредесѧ́тницꙋ, преждесщ҃е́ннѣй сꙋ́щей. А҆ и҆дѣ́же  нѣ́сть преждесщ҃е́нныѧ, пою́тсѧ на вече́рни стїхи̑ры на  ѕ҃: подо́бенъ въ трїѡ́ди, и҆ въ мине́и. Сла́ва, и҆  ны́нѣ, бг҃оро́диченъ, по гла́сꙋ мине́и. На стїхо́внѣ,  въ трїѡ́ди самогла́сенъ днѐ два́жды: и҆ мч҃нченъ, и҆́же  є҆́сть (л. ра҃і ѡ҆б.) на Гдⷭ҇и воззва́хъ:  Сла́ва, и҆ ны́нѣ, бг҃оро́диченъ, тогѡ́же гла́са. И҆  ѻ҆бы́чное конча́нїе. Входѧ́ще же въ трапе́зꙋ, ꙗ҆ди́мъ  сꙋхоѧде́нїе, пїе́мъ и҆ со́къ съ ме́домъ. Въ четверто́къ  же тоѧ̀ седми́цы трапе́зы не представлѧ́емъ, но быва́емъ  постѧ́щесѧ да́же до пѧтка̀: тогда́ бо ꙗ҆ди́мъ входѧ́ще  въ трапе́зꙋ. 
Въ сре́дꙋ а҃-ѧ седми́цы, на повече́рїи. 
Нача́ло ꙗ҆́коже въ мимоше́дшихъ дне́хъ, и҆ пое́мъ  настоѧ́щїй вели́кїй канѡ́нъ прпⷣбнагѡ ѻ҆тца̀ на́шегѡ  а҆ндре́а кри́тскагѡ, і҆ерꙋсали́мскагѡ. Твори́мъ же на  ко́емждо тропарѣ̀ мета̑нїѧ трѝ глаго́люще и҆ сті́хъ:  Поми́лꙋй мѧ̀ бж҃е, поми́лꙋй мѧ̀. 
Пѣ́снь а҃. Гла́съ ѕ҃. І҆рмосы̀ по два́жды:  Помо́щникъ и҆ покрови́тель: 
Ѿ ю҆́ности хрⷭ҇тѐ, за́пѡвѣди твоѧ̑  престꙋпи́хъ, всестра́стнѡ небрегі́й, оу҆ны́нїемъ  преидо́хъ житїѐ. тѣ́мже зовꙋ́ ти сп҃се: понѐ на  коне́цъ сп҃си́ мѧ. 
Пове́ржена мѧ̀ сп҃се, пред̾ враты̀ твои́ми, понѐ  на ста́рость не ѿри́ни менѐ во а҆́дъ тща̀, но пре́жде  конца̀, ꙗ҆́кѡ чл҃вѣколю́бецъ, да́ждь мѝ прегрѣше́нїй  ѡ҆ставле́нїе. 
Бога́тство моѐ сп҃се, и҆знꙋри́въ въ блꙋдѣ̀,  пꙋ́стъ є҆́смь плодѡ́въ бл҃гочести́выхъ, а҆́лченъ же  зовꙋ̀: ѻ҆́ч҃е щедро́тъ, предвари́въ ты́ мѧ оу҆ще́дри. 
Въ разбо́йники впады́й а҆́зъ є҆́смь, помышле́ньми  мои́ми, ве́сь ѿ ни́хъ оу҆ѧзви́хсѧ ны́нѣ, и҆  и҆спо́лнихсѧ ра́нъ: но са́мъ мѝ предста́въ, хрⷭ҇тѐ  сп҃се и҆сцѣлѝ. 
Сщ҃е́нникъ мѧ̀ предви́дѣвъ ми́мѡ и҆́де, и҆  леѵі́тъ ви́дѧ въ лю́тыхъ на́га презрѣ̀: но и҆з̾ мр҃і́и  возсїѧ́вый і҆и҃се, ты̀ предста́въ оу҆ще́дри мѧ̀. 
Прпⷣбныѧ: Ты́ ми да́ждь свѣтоза́рнꙋю бл҃года́ть  ѿ бж҃е́ственнагѡ свы́ше промышле́нїѧ, и҆збѣжа́ти (л.  рв҃і) страсте́й ѡ҆мраче́нїѧ, и҆ пѣ́ти оу҆се́рднѡ,  твоегѡ̀ марі́е житїѧ̀, кра̑снаѧ и҆справлє́нїѧ. 
Сла́ва, трⷪ҇ченъ: Пресꙋ́щнаѧ трⷪ҇це, во  є҆ди́ницѣ покланѧ́емаѧ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ бл҃гоꙋтро́бна да́ждь мѝ сле́зы  оу҆миле́нїѧ. 
Бг҃оро́диченъ: Бцⷣе, наде́жде и҆ предста́тельство  тебѐ пою́щихъ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прїими́  мѧ. 
Пѣ́снь в҃. 
І҆рмо́съ: Вонмѝ нб҃о, и҆ возглаго́лю, и҆ воспою̀  хрⷭ҇та̀ пло́тїю прише́дшаго. 
Поползо́хсѧ ꙗ҆́кѡ дв҃дъ блꙋ́днѡ, и҆  ѡ҆скверни́хсѧ: но ѡ҆мы́й и҆ менѐ сп҃се, слеза́ми. 
Ни сле́зъ, нижѐ покаѧ́нїѧ и҆́мамъ, нижѐ  оу҆миле́нїѧ: са́мъ мѝ сїѧ̑ сп҃се, ꙗ҆́кѡ бг҃ъ да́рꙋй. 
Погꙋби́хъ первозда́ннꙋю добро́тꙋ и҆ бл҃голѣ́пїе  моѐ, и҆ ны́нѣ лежꙋ̀ на́гъ, и҆ стыждꙋ́сѧ. 
Две́рь твою̀ не затворѝ мнѣ̀ тогда̀, гдⷭ҇и,  гдⷭ҇и: но ѿве́рзи мѝ сїю̀ ка́ющемꙋсѧ тебѣ̀. 
Внꙋшѝ воздыха̑нїѧ дꙋшѝ моеѧ̀, и҆ ѻ҆́чїю моє́ю  прїимѝ ка̑пли сп҃се, и҆ сп҃си́ мѧ. 
Чл҃вѣколю́бче хотѧ́й всѣ̑мъ сп҃сти́сѧ, ты̀  воззови́ мѧ, и҆ прїимѝ ꙗ҆́кѡ бл҃гъ ка́ющагосѧ. 
Бг҃оро́диченъ: Пречⷭ҇таѧ бцⷣе дв҃о, є҆ди́на  всепѣ́таѧ, молѝ прилѣ́жнѡ, во є҆́же сп҃сти́сѧ на́мъ. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ: ма́ннꙋ ѡ҆дожди́вый, и҆ во́дꙋ и҆з̾ ка́мене  и҆сточи́вый дре́вле въ пꙋсты́ни лю́демъ мои̑мъ десни́цею  є҆ди́ною, и҆ крѣ́постїю мое́ю. 
Ви́дите ви́дите, ꙗ҆́кѡ а҆́зъ є҆́смь бг҃ъ:  внꙋша́й дꙋшѐ моѧ̀ гдⷭ҇а вопїю́ща, и҆ оу҆дали́сѧ  пре́жнѧгѡ грѣха̀, и҆ бо́йсѧ ꙗ҆́кѡ неꙋмы́тнагѡ, и҆  ꙗ҆́кѡ сꙋдїѝ и҆ бг҃а. (л. рв҃і ѡ҆б.) 
Комꙋ̀ оу҆подо́биласѧ є҆сѝ многогрѣ́шнаѧ дꙋшѐ,  то́кмѡ пе́рвомꙋ ка́їнꙋ, и҆ ламе́хꙋ ѻ҆́номꙋ,  каменова́вшаѧ тѣ́ло ѕлодѣ́йствы, и҆ оу҆би́вшаѧ оу҆́мъ  безслове́сными стремле́ньми. 
Всѧ̑ пре́жде зако́на прете́кши, ѽ дꙋшѐ! си́ѳꙋ не  оу҆подо́биласѧ є҆сѝ, ни є҆нѡ́са подража́ла є҆сѝ, ни  є҆нѡ́ха преложе́нїемъ, ни нѡ́ѧ: но ꙗ҆ви́ласѧ є҆сѝ  оу҆бо́га пра́ведныхъ жи́зни. 
Є҆ди́на ѿве́рзла є҆сѝ хлѧ̑би гнѣ́ва, бг҃а  твоегѡ̀, дꙋшѐ моѧ̀, и҆ потопи́ла є҆сѝ всю̀, ꙗ҆́коже  зе́млю пло́ть, и҆ дѣѧ̑нїѧ и҆ житїѐ, и҆ пребыла̀ є҆сѝ  внѣ̀ сп҃си́тельнагѡ ковче́га. 
Прпⷣбныѧ: Всѣ́мъ оу҆се́рдїемъ и҆ любо́вїю  притекла̀ є҆сѝ хрⷭ҇тꙋ̀, пе́рвый грѣха̀ пꙋ́ть  ѿвра́щши, и҆ въ пꙋсты́нѧхъ непроходи́мыхъ пита́ющисѧ,  и҆ тогѡ̀ чи́стѣ соверша́ющи бж҃е́ствєнныѧ за́пѡвѣди. 
Сла́ва, трⷪ҇ченъ: Безнача́льнаѧ, несозда́ннаѧ  трⷪ҇це, нераздѣ́льнаѧ є҆ди́нице, ка́ющасѧ мѧ̀ прїимѝ,  согрѣши́вша сп҃сѝ, твоѐ є҆́смь созда́нїе, не пре́зри:  но пощадѝ и҆ и҆зба́ви ѻ҆́гненнагѡ мѧ̀ ѡ҆сꙋжде́нїѧ. 
Бг҃оро́диченъ: Пречⷭ҇таѧ влⷣчце,  бг҃ороди́тельнице, наде́ждо къ тебѣ̀ притека́ющихъ, и҆  приста́нище сꙋ́щихъ въ бꙋ́ри, млⷭ҇тиваго и҆ созда́телѧ и҆  сн҃а твоего̀ оу҆ми́лостиви и҆ мнѣ̀ мл҃твами твои́ми. 
Пѣ́снь г҃. 
І҆рмо́съ: Оу҆твердѝ гдⷭ҇и на ка́мени: 
Бл҃гослове́нїѧ си́мова не наслѣ́довала є҆сѝ  дꙋшѐ ѻ҆каѧ́ннаѧ: ни простра́нное ѡ҆держа́нїе, ꙗ҆́коже  і҆а́феѳъ и҆мѣ́ла є҆сѝ на землѝ ѡ҆ставле́нїѧ. 
Ѿ землѝ харра́нъ, и҆зы́ди ѿ грѣха̀ дꙋшѐ  моѧ̀, грѧдѝ въ зе́млю точа́щꙋю присноживо́тное  нетлѣ́нїе, є҆́же а҆враа́мъ наслѣ́дствова. (л. рг҃і) 
А҆враа́ма слы́шала є҆сѝ дꙋшѐ моѧ̀, дре́вле  ѡ҆ста́вльша зе́млю ѻ҆те́чества, и҆ бы́вша прише́льца,  сегѡ̀ произволе́нїю подража́й. 
Оу҆ дꙋ́ба мамврі́йскагѡ оу҆чреди́въ патрїа́рхъ  а҆́гг҃лы, наслѣ́дствова по ста́рости ѡ҆бѣтова́нїѧ  лови́твꙋ. 
І҆саа́ка ѻ҆каѧ́ннаѧ дꙋшѐ моѧ̀, разꙋмѣ́вши  но́вꙋю же́ртвꙋ, та́йнѡ всесожже́ннꙋю гдⷭ҇ви, подража́й  є҆гѡ̀ произволе́нїю. 
І҆сма́ила слы́шала є҆сѝ, трезви́сѧ дꙋшѐ моѧ̀,  и҆згна́на ꙗ҆́кѡ рабы́нино ѿрожде́нїе, ви́ждь, да не  ка́кѡ подо́бно что̀ постра́ждеши ласкосе́рдствꙋющи. 
Прпⷣбнаѧ ма́ти марі́е, молѝ бг҃а ѡ҆ на́съ. 
Содержи́мь є҆́смь бꙋ́рею, и҆ треволне́нїемъ  согрѣше́нїй, но сама́ мѧ ма́ти ны́нѣ сп҃сѝ, и҆ къ  приста́нищꙋ бж҃е́ственнагѡ покаѧ́нїѧ возведѝ. 
Марі́и: Ра́бское моле́нїе и҆ ны́нѣ прпⷣбнаѧ  прине́сши ко бл҃гоꙋтро́бнѣй мл҃твами твои́ми бцⷣѣ,  ѿве́рзи мѝ бж҃е́ствєнныѧ вхо́ды. 
Сла́ва, трⷪ҇ченъ: Трⷪ҇це про́стаѧ, несозда́ннаѧ,  безнача́льное є҆стество̀, въ трⷪ҇цѣ пѣва́емаѧ  ѵ҆поста́сей, сп҃си́ ны вѣ́рою покланѧ́ющыѧсѧ держа́вѣ  твое́й. 
Бг҃оро́диченъ: Ѿ ѻ҆ц҃а̀ безлѣ́тна сн҃а, въ  лѣ́то бг҃ороди́тельнице неискꙋсомꙋ́жнѡ родила̀ є҆сѝ,  стра́нное чꙋ́до, пребы́вши дв҃а доѧ́щи. 
Пѣ́снь д҃. 
І҆рмо́съ: Оу҆слы́ша прⷪ҇ро́къ: 
Тѣ́ло ѡ҆скверни́сѧ, дꙋ́хъ ѡ҆калѧ́сѧ, ве́сь  ѡ҆стрꙋпи́хсѧ: но ꙗ҆́кѡ вра́чь хрⷭ҇тѐ, ѻ҆боѧ̑  покаѧ́нїемъ мои́мъ оу҆врачꙋ́й, ѡ҆мы́й, ѡ҆чи́сти, покажѝ  сп҃се мо́й, па́че снѣ́га чистѣ́йша. 
Тѣ́ло твоѐ и҆ кро́вь распина́емый ѡ҆ всѣ́хъ  положи́лъ є҆сѝ сло́ве: тѣ́ло оу҆́бѡ, да мѧ̀  ѡ҆бнови́ши: кро́вь, да (л. рг҃і ѡ҆б.) ѡ҆мы́еши мѧ̀:  дꙋ́хъ же пре́далъ є҆сѝ, да мѧ̀ приведе́ши хрⷭ҇тѐ,  твоемꙋ̀ роди́телю. 
Содѣ́лалъ є҆сѝ сп҃се́нїе посредѣ̀ землѝ  ще́дре, да сп҃се́мсѧ. во́лею на дре́вѣ распѧ́лсѧ є҆сѝ.  є҆де́мъ затворе́нный ѿве́рзесѧ, го́рнѧѧ и҆ до́льнѧѧ  тва́рь, ꙗ҆зы́цы всѝ сп҃се́ни покланѧ́ютсѧ тебѣ̀. 
Да бꙋ́детъ мѝ кꙋпѣ́ль, кро́вь и҆з̾ ре́бръ  твои́хъ, вкꙋ́пѣ и҆ питїѐ, и҆сточи́вшее во́дꙋ  ѡ҆ставле́нїѧ, да ѻ҆бою́дꙋ ѡ҆чища́юсѧ, помазꙋ́ѧсѧ и҆  пїѧ̀: ꙗ҆́кѡ пома́занїе и҆ питїѐ сло́ве, животѡ́чнаѧ  твоѧ̑ словеса̀. 
Ча́шꙋ цр҃ковь стѧжа̀, рє́бра твоѧ̑ живонѡ́снаѧ,  и҆з̾ ни́хже сꙋгꙋ̑быѧ на́мъ и҆сточѝ то́ки, ѡ҆ставле́нїѧ  и҆ ра́зꙋма, во ѡ҆́бразъ дре́внѧгѡ и҆ но́вагѡ двои́хъ  вкꙋ́пѣ завѣ́тѡвъ, сп҃се на́шъ. 
На́гъ є҆́смь черто́га, на́гъ є҆́смь и҆ бра́ка,  кꙋ́пнѡ и҆ ве́чери: свѣти́льникъ оу҆гасѐ, ꙗ҆́кѡ  без̾еле́йный, черто́гъ заключи́сѧ мнѣ̀ спѧ́щꙋ, ве́черѧ  снѣде́сѧ: а҆́зъ же по рꙋкꙋ̀ и҆ нѡ́гꙋ свѧ́занъ, во́нъ  низве́рженъ є҆́смь. 
Сла́ва, трⷪ҇ченъ: Нераздѣ́льное сꙋщество́мъ,  несли́тное ли́цы, бг҃осло́влю тѧ̀, трⷪ҇ческое є҆ди́но  бж҃ество̀, ꙗ҆́кѡ є҆диноцрⷭ҇твенное и҆ сопрⷭ҇то́льное,  вопїю́ ти пѣ́снь вели́кꙋю, въ вы́шнихъ трегꙋ́бѡ  пѣсносло́вимꙋю. 
Бг҃оро́диченъ: И҆ ражда́еши, и҆ дѣ́вствꙋеши, и҆  пребыва́еши ѻ҆бою́дꙋ є҆стество́мъ дв҃а, рожде́йсѧ  ѡ҆бновлѧ́етъ зако́ны є҆стества̀, оу҆тро́ба же ражда́етъ  неражда́ющаѧ. бг҃ъ и҆дѣ́же хо́щетъ, побѣжда́етсѧ  є҆стества̀ чи́нъ, твори́тъ бо, є҆ли̑ка хо́щетъ. 
Пѣ́снь є҃. 
І҆рмо́съ: Ѿ но́щи оу҆́тренююща: 
Ꙗ҆́кѡ тѧ́жкїй нра́вомъ, фараѡ́нꙋ го́рькомꙋ бы́хъ  влⷣко, (л. рд҃і) і҆аннѝ, и҆ і҆амврѝ, дꙋше́ю и҆  тѣ́ломъ, и҆ погрꙋже́нъ оу҆мо́мъ: но помози́ ми. 
Ка́ломъ смѣси́хсѧ ѡ҆каѧ́нный оу҆мо́мъ, ѡ҆мы́й  мѧ̀ влⷣко, ба́нею мои́хъ сле́зъ, молю́ тѧ, пло́ти моеѧ̀  ѻ҆де́ждꙋ оу҆бѣли́въ ꙗ҆́кѡ снѣ́гъ. 
А҆́ще и҆спыта́ю моѧ̑ дѣла̀ сп҃се, всѧ́каго  человѣ́ка превозше́дша грѣха́ми себѐ зрю̀, ꙗ҆́кѡ  ра́зꙋмомъ мꙋ́дрствꙋѧй согрѣши́хъ, не невѣ́дѣнїемъ. 
Пощадѝ пощадѝ гдⷭ҇и, созда́нїе твоѐ,  согрѣши́хъ, ѡ҆сла́би мѝ, ꙗ҆́кѡ є҆стество́мъ чⷭ҇тый  са́мъ сы́й є҆ди́нъ, и҆ и҆́нъ ра́звѣ тебѐ никто́же  є҆́сть кромѣ̀ скве́рны. 
Менѐ ра́ди бг҃ъ сы́й, воѡбрази́лсѧ є҆сѝ въ мѧ̀,  показа́лъ є҆сѝ чꙋдеса̀, и҆сцѣли́въ прокажє́нныѧ, и҆  разсла́бленнаго стѧгнꙋ́въ, кровоточи́выѧ то́къ  оу҆ста́вилъ є҆сѝ сп҃се, прикоснове́нїемъ ри́зъ. 
Прпⷣбныѧ: Стрꙋи̑ і҆ѻрда̑нскїѧ преше́дши,  ѡ҆брѣла̀ є҆сѝ поко́й безболѣ́зненный, пло́ти сла́сти  и҆збѣжа́вши, є҆ѧ́же и҆ на́съ и҆змѝ твои́ми мл҃твами  прпⷣбнаѧ. 
Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго  бг҃а, ст҃ъ, ст҃ъ, ст҃ъ є҆сѝ ѻ҆́ч҃е, сн҃е, и҆ дш҃е,  про́стое сꙋщество̀, є҆ди́нице при́снѡ покланѧ́емаѧ. 
Бг҃оро́диченъ: И҆з̾ тебѐ ѡ҆блече́сѧ въ моѐ  смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ  созда́вый вѣ́ки, и҆ соединѝ себѣ̀ человѣ́ческое  є҆стество̀. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ: 
Воста́ни и҆ поборѝ, ꙗ҆́кѡ і҆исꙋ́съ а҆мали́ка,  плотскі̑ѧ стра̑сти, и҆ гаваѡні́ты, лє́стныѧ по́мыслы  при́снѡ побѣжда́ющи. 
Преидѝ вре́мене текꙋ́щее є҆стество̀, ꙗ҆́кѡ  пре́жде ковче́гъ, и҆ землѝ ѻ҆́ныѧ бꙋ́ди во ѡ҆держа́нїи  ѡ҆бѣтова́нїѧ дꙋшѐ, бг҃ъ повелѣва́етъ. (л. рд҃і ѡ҆б.) 
Ꙗ҆́кѡ сп҃слъ є҆сѝ петра̀, возопи́вша сп҃сѝ,  предвари́въ мѧ̀ сп҃се ѿ ѕвѣ́рѧ и҆зба́ви, просте́ръ  твою̀ рꙋ́кꙋ, и҆ возведѝ и҆з̾ глꙋбины̀ грѣхо́вныѧ. 
Приста́нище тѧ̀ вѣ́мъ оу҆ти́шное, влⷣко, влⷣко  хрⷭ҇тѐ: но ѿ незаходи́мыхъ глꙋби́нъ грѣха̀, и҆  ѿча́ѧнїѧ мѧ̀ предвари́въ и҆зба́ви. 
Сла́ва, трⷪ҇ченъ: Трⷪ҇це є҆́смь проста̀,  нераздѣ́льна, раздѣ́льна ли́чнѣ, и҆ є҆ди́ница є҆́смь  є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆  бж҃е́ственный дх҃ъ. 
Бг҃оро́диченъ: Оу҆тро́ба твоѧ̀ бг҃а на́мъ родѝ,  воѡбраже́на по на́мъ: є҆го́же, ꙗ҆́кѡ созда́телѧ  всѣ́хъ, молѝ бцⷣе, да мл҃твами твои́ми ѡ҆правди́мсѧ. 
Конда́къ: Дꙋшѐ моѧ̀, дꙋшѐ моѧ̀, воста́ни, что̀  спи́ши; коне́цъ приближа́етсѧ, и҆ и҆́маши смꙋти́тисѧ:  воспрѧнѝ оу҆́бѡ, да пощади́тъ тѧ̀ хрⷭ҇то́съ бг҃ъ,  вездѣ̀ сы́й, и҆ всѧ̑ и҆сполнѧ́ѧй. 
Пѣ́снь з҃. 
І҆рмо́съ: Согрѣши́хомъ, беззако́нновахомъ: 
Манассі́ева собрала̀ є҆сѝ согрѣшє́нїѧ  и҆зволе́нїемъ, поста́вльши ꙗ҆́кѡ ме́рзѡсти стра̑сти, и҆  оу҆мно́живши дꙋшѐ негодова́нїе: но тогѡ̀ покаѧ́нїю  ревнꙋ́ющи те́плѣ, стѧжѝ оу҆миле́нїе. 
А҆хаа́вѡвымъ поревнова́ла є҆сѝ скве́рнамъ, дꙋшѐ  моѧ̀, оу҆вы̀ мнѣ̀, была̀ є҆сѝ плотски́хъ скве́рнъ  пребыва́лище, и҆ сосꙋ́дъ сра́мленъ страсте́й: но и҆з̾  глꙋбины̀ твоеѧ̀ воздохнѝ, и҆ глаго́ли бг҃ꙋ грѣхѝ  твоѧ̑. 
Заключи́сѧ тебѣ̀ нб҃о дꙋшѐ, и҆ гла́дъ бж҃їй  пости́же тѧ̀: є҆гда̀ и҆лїѝ ѳесві́тѧнина ꙗ҆́коже  а҆хаа́въ, не покори́сѧ словесє́мъ и҆ногда̀: но сара́фѳїи  оу҆подо́бивсѧ, напита́й прⷪ҇ро́чꙋ дꙋ́шꙋ. (л. рє҃і) 
Попалѝ и҆лїа̀ и҆ногда̀ два́щи пѧтьдесѧ́тъ  і҆езаве́линыхъ, є҆гда̀ стꙋ̑дныѧ проро́ки погꙋбѝ, во  ѡ҆бличе́нїе а҆хаа́вово: но бѣ́гай подража́нїѧ двою̀  дꙋшѐ, и҆ оу҆крѣплѧ́йсѧ. 
Сла́ва, трⷪ҇ченъ: Трⷪ҇це про́стаѧ, нераздѣ́льнаѧ,  є҆диносꙋ́щнаѧ, и҆ є҆стество̀ є҆ди́но, свѣ́тове и҆  свѣ́тъ, и҆ ст҃а трѝ: и҆ є҆ди́но ст҃о пое́тсѧ бг҃ъ  трⷪ҇ца. но воспо́й, просла́ви живо́тъ и҆ животы̀, дꙋшѐ  всѣ́хъ бг҃а. 
Бг҃оро́диченъ: Пое́мъ тѧ̀, бл҃гослови́мъ тѧ̀,  покланѧ́емсѧ тѝ бг҃ороди́тельнице: ꙗ҆́кѡ нераздѣ́льныѧ  трⷪ҇цы, породила̀ є҆сѝ є҆ди́наго хрⷭ҇та̀ бг҃а, и҆  сама̀ ѿве́рзла є҆сѝ на́мъ сꙋ́щымъ на землѝ нбⷭ҇наѧ. 
Пѣ́снь и҃. 
І҆рмо́съ: Є҆го́же вѡ́инства: 
Правосꙋ́де сп҃се поми́лꙋй, и҆ и҆зба́ви мѧ̀  ѻ҆гнѧ̀, и҆ преще́нїѧ, є҆́же и҆́мамъ на сꙋдѣ̀ пра́веднѡ  претерпѣ́ти: ѡ҆сла́би мѝ пре́жде конца̀, добродѣ́телїю  и҆ покаѧ́нїемъ. 
Ꙗ҆́кѡ разбо́йникъ вопїю́ ти: помѧни́ мѧ. ꙗ҆́кѡ  пе́тръ пла́чꙋ го́рцѣ: ѡ҆сла́би мѝ сп҃се. зовꙋ̀ ꙗ҆́кѡ  мыта́рь: слезю̀ ꙗ҆́кѡ блꙋдни́ца. прїимѝ моѐ рыда́нїе,  ꙗ҆́коже и҆ногда̀ ханане́ино. 
Гное́нїе, сп҃се, и҆сцѣлѝ смире́нныѧ моеѧ̀ дꙋшѝ:  є҆ди́не врачꙋ̀, пла́стырь мнѣ̀ наложѝ, и҆ є҆ле́й и҆  вїно̀, дѣла̀ покаѧ́нїѧ, оу҆миле́нїе со слеза́ми. 
Ханане́ю и҆ а҆́зъ подража́ѧ, поми́лꙋй мѧ̀, вопїю̀,  сн҃е дв҃довъ: каса́юсѧ кра́ѧ ри́зы, ꙗ҆́кѡ кровоточи́ваѧ:  пла́чꙋ, ꙗ҆́кѡ ма́рѳа и҆ марі́а над̾ ла́заремъ. 
Сла́ва, трⷪ҇ченъ: Безнача́льне ѻ҆́ч҃е, сн҃е  собезнача́льне, оу҆тѣ́шителю бл҃гі́й, дш҃е пра́вый:  сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е  живы́й и҆ зи́ждѧй, трⷪ҇це є҆ди́нице поми́лꙋй мѧ̀. (л.  рє҃і ѡ҆б.) 
Бг҃оро́диченъ: Ꙗ҆́кѡ ѿ ѡ҆броще́нїѧ червлени́цы  пречⷭ҇таѧ, оу҆́мнаѧ багрѧни́ца є҆мманꙋ́илева, внꙋ́трь  во чре́вѣ твое́мъ пло́ть и҆стка́сѧ, тѣ́мже бцⷣꙋ  вои́стиннꙋ тѧ̀ почита́емъ. 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ: 
Недꙋ́ги и҆сцѣлѧ́ѧ, ни́щымъ бл҃говѣствова́ше,  хрⷭ҇то́съ сло́во, врє́дныѧ оу҆врачева̀, съ мытарѝ  ꙗ҆дѧ́ше, со грѣ́шники бесѣ́доваше, і҆аі́ровы дще́ре  дꙋ́шꙋ пред̾ꙋме́ршꙋю возвратѝ ѡ҆сѧза́нїемъ рꙋкѝ. 
Мыта́рь сп҃са́шесѧ, и҆ блꙋдни́ца  цѣломꙋ́дрствоваше, и҆ фарїсе́й хвалѧ́сѧ ѡ҆сꙋжда́шесѧ:  ѻ҆́въ оу҆́бѡ, ѡ҆чи́сти мѧ̀: ѻ҆́ва же, поми́лꙋй мѧ̀.  се́й же велича́шесѧ вопїѧ̀: бж҃е, бл҃годарю́ тѧ: и҆  про́чыѧ безꙋ̑мныѧ глаго́лы. 
Закхе́й мыта́рь бѣ̀, но ѻ҆ба́че сп҃са́шесѧ, и҆  фарїсе́й сі́мѡнъ соблажнѧ́шесѧ, и҆ блꙋдни́ца прїима́ше  ѡ҆ста́витєльнаѧ разрѣшє́нїѧ, ѿ и҆мꙋ́щагѡ крѣ́пость  ѡ҆ставлѧ́ти грѣхѝ: ю҆́же дꙋшѐ потщи́сѧ подража́ти. 
Блꙋдни́цѣ, ѽ ѻ҆каѧ́ннаѧ дꙋшѐ моѧ̀, не  поревнова́ла є҆сѝ, ꙗ҆́же прїи́мши мѵ́ра а҆лава́стръ,  со слеза́ми ма́заше но́зѣ сп҃совѣ, ѡ҆тре́ же власы̀  дре́внихъ согрѣше́нїй рꙋкописа́нїе раздира́ющагѡ є҆ѧ̀. 
Гра́ды, и҆̀мже дадѐ хрⷭ҇то́съ бл҃говѣ́стїе,  дꙋшѐ моѧ̀, оу҆вѣ́дала є҆сѝ, ка́кѡ про́клѧти бы́ша.  оу҆бо́йсѧ оу҆каза́нїѧ, да не бꙋ́деши ꙗ҆́коже ѻ҆́ны,  и҆́хже содо́млѧнѡмъ влⷣко оу҆подо́бивъ, да́же до а҆́да  ѡ҆сꙋдѝ. 
Да не го́ршаѧ ѽ дꙋшѐ моѧ̀, ꙗ҆ви́шисѧ  ѿча́ѧнїемъ ханане́и вѣ́рꙋ слы́шавшаѧ, є҆ѧ́же дщѝ  сло́вомъ бж҃їимъ и҆сцѣли́сѧ: сн҃е дв҃довъ, сп҃сѝ и҆  менѐ, воззовѝ и҆з̾ глꙋбины̀ се́рдца, ꙗ҆́коже ѻ҆на̀  хрⷭ҇тꙋ̀. 
Сла́ва, трⷪ҇ченъ: Ѻ҆ц҃а̀ просла́вимъ, сн҃а  превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ,  трⷪ҇цѣ нераздѣ́льнѣй (л. рѕ҃і) є҆ди́ницѣ по  сꙋществꙋ̀, ꙗ҆́кѡ свѣ́тꙋ и҆ свѣ́тѡмъ, и҆ животꙋ̀ и҆  животѡ́мъ, животворѧ́щемꙋ, и҆ просвѣща́ющемꙋ концы̀. 
Бг҃оро́диченъ: Гра́дъ тво́й сохранѧ́й  бг҃ороди́тельнице пречⷭ҇таѧ, въ тебѣ́ бо се́й вѣ́рнѡ  црⷭ҇твꙋѧй, въ тебѣ̀ и҆ оу҆твержда́етсѧ, и҆ тобо́ю  побѣжда́ѧй, побѣжда́етъ всѧ́кое и҆скꙋше́нїе, и҆  плѣнѧ́етъ ра́тники, и҆ прохо́дитъ послꙋша́нїе. 
Прпⷣбне ѻ҆́тче а҆ндре́е, молѝ бг҃а ѡ҆ на́съ. 
А҆ндре́е честны́й, и҆ ѻ҆́тче требл҃же́ннѣйшїй,  па́стырю кри́тскїй. не преста́й молѧ́сѧ, ѡ҆  воспѣва́ющихъ тѧ̀, да и҆зба́вимсѧ всѝ гнѣ́ва, и҆  ско́рби, и҆ тлѣ́нїѧ, и҆ прегрѣше́нїй безмѣ́рныхъ,  чтꙋ́щїи твою̀ па́мѧть вѣ́рнѡ. 
Та́же пое́мъ ѻ҆́ба ли̑ка: Безсѣ́меннагѡ  зача́тїѧ: 
Подо́бнѣ и҆ про́чее послѣ́дованїе повече́рїѧ. 


(л. рѕ҃і) 
Въ четверто́къ пе́рвыѧ седми́цы, на оу҆́трени 
По а҃-мъ стїхосло́вїи сѣда́льны а҆пⷭ҇льскїѧ,  ѻ҆смогла́сника два̀, и҆ бг҃оро́диченъ. Та́же чте́нїе. 
По в҃-мъ стїхосло́вїи сѣда́ленъ, гла́съ в҃. 
Подо́бенъ: Оу҆мꙋдри́вый па́че: 
Свѣти̑ла въ концѣ́хъ оу҆ч҃нкѝ показа́вый  проповѣ́данїемъ, сло́ве бж҃їй, сердца̀ на̑ша просвѣтѝ  свѣ́томъ добродѣ́телей, и҆ посто́мъ ѡ҆чи́сти, даѧ̀  покаѧ́нїе ѡ҆браще́нїѧ рабѡ́мъ твои̑мъ, во є҆́же сла́вити  тѧ̀ сп҃се, є҆ди́не сы́й пребл҃гі́й. 
Сла́ва, то́йже. 
И҆ ны́нѣ, бг҃оро́диченъ, гла́съ то́йже: Бцⷣе не  пре́зри мѧ̀ тре́бꙋющаго застꙋпле́нїѧ твоегѡ̀: на тѧ́ бо  оу҆пова̀ дꙋша̀ моѧ̀, поми́лꙋй мѧ̀. (л. рѕ҃і ѡ҆б.) 
По г҃-мъ стїхосло́вїи сѣда́ленъ, гла́съ є҃. 
Подо́бенъ: Ст҃ѣ́йшаѧ херꙋві̑мъ: 
Свѣтлѣ́йшее добродѣ́телей, сожи́тельницꙋ  нбⷭ҇нꙋю воздержа́нїе, мо́лимъ тѧ̀, а҆пⷭ҇льскаѧ  двоенадесѧ́тице, моли́сѧ ми́рнѡ на́мъ соверши́ти, и҆  прїѧ́ти плоды̀ сп҃се́нїѧ: вы́ бо вои́стиннꙋ земны̑мъ  є҆стѐ держа́ва, и҆ прибѣ́жище дꙋша́мъ на́шымъ. 
Сла́ва, то́йже. 
И҆ ны́нѣ, бг҃оро́диченъ, гла́съ то́йже:  Ст҃ѣ́йшаѧ херꙋві̑мъ, вы́шшаѧ нб҃съ всепѣ́таѧ бцⷣе,  тѧ̀ вои́стиннꙋ и҆сповѣ́дающе и҆́мамы грѣ́шнїи  сп҃се́нїе, и҆ ѡ҆брѣта́емъ во и҆скꙋше́нїихъ  предста́тельство. тѣ́мже не преста́й ѡ҆ на́съ молѧ́щи,  держа́во и҆ прибѣ́жище дꙋ́шъ на́шихъ. 
Канѡ́нъ въ мине́и. И҆ трипѣ́снецъ господи́на  і҆ѡ́сифа. И҆ стїхосло́витсѧ пѣ́снь ѱалти́ри. Гла́съ  в҃. 
Пѣ́снь д҃. 
І҆рмо́съ: Прише́лъ є҆сѝ ѿ дв҃ы: 
Воздержа́нїѧ зарѝ прїе́млющи, ѡ҆блиста́йсѧ дꙋшѐ,  и҆ ѿбѣ́гни грѣхо́внагѡ ѡ҆мраче́нїѧ: ꙗ҆́кѡ да  возсїѧ́етъ тѝ ѡ҆ставле́нїѧ свѣ́тъ, бж҃е́ственнымъ  дх҃омъ. 
Оу҆́дицею мѧ̀ сла́сти прельсти́въ льсти́вый,  плѣ́нника восхи́ти: но мі́ръ а҆пⷭ҇ли сло́вомъ  оу҆лови́вшїи, ѿ тогѡ̀ мѧ̀ ѕло́бы и҆зба́вите. 
Ꙗ҆ви́стесѧ со́лнца сла́вы зарє́нїѧ а҆пⷭ҇ли  сла́внїи, пре́лести тьмꙋ̀ ѿгонѧ́ще: и҆ менѐ оу҆́бѡ  просвѣти́те, всѧ́кою ѕло́бою ѡ҆мраче́ннаго. 
Бг҃оро́диченъ: Воззовꙋ̀ въ нощѝ и҆ во днѝ  ѡ҆скорблѧ́емь къ тебѣ̀, и҆ спасꙋ́сѧ, и҆ сла̑сти прейдꙋ̀,  стѣно̀ и҆ по́моще, твое́ю дв҃о си́лою ѡ҆гражда́емый. 
И҆́ный, господи́на ѳео́дѡра. Гла́съ є҃. 
І҆рмо́съ: Дѣла̀ смотре́нїѧ твоегѡ̀ гдⷭ҇и: (л.  рз҃і) 
Со́лнца пра́вды сꙋ́ще а҆пⷭ҇ли, свѣти̑ла  всесвѣ̑тлаѧ, просвѣща́ете земны́й мі́ръ, мра́къ  пре́лести ѿгонѧ́ще. 
Лѵ́ра сꙋ́ще сп҃сова дх҃одви́жимаѧ а҆пⷭ҇ли,  позна́вшесѧ на землѝ, доброгла́снꙋю пое́те на́мъ  пѣ́снь, и҆ мі́ръ къ бг҃ꙋ ѡ҆браща́ете. 
Сла́ва, трⷪ҇ченъ:  
Трⷪ҇цꙋ во є҆ди́нственномъ сꙋществѣ̀ сла́вѧще,  є҆ди́наго гдⷭ҇а бг҃а воспои́мъ, нерожде́нна ѻ҆ц҃а̀,  сн҃а рожде́ннаго, и҆ дх҃а живꙋ́щаго. 
Бг҃оро́диченъ: Дв҃а зача́тъ во чре́вѣ гдⷭ҇и, и҆  родѝ тебѐ є҆мманꙋ́ила: и҆зше́лъ бо є҆сѝ во сп҃се́нїе  люде́й твои́хъ, сп҃стѝ бл҃гі̑ѧ твоѧ̑ чл҃вѣколю́бче. 
Сла́ва тебѣ̀ бж҃е на́шъ, сла́ва тебѣ̀. 
А҆пⷭ҇льскаѧ двоенадесѧ́тице, бж҃е́ственнаѧ и҆  всечⷭ҇тна́ѧ, молѝ хрⷭ҇та̀ ѡ҆ на́съ, мо́лимсѧ, прейтѝ  на́мъ бл҃гомо́щнѡ четыредесѧтодне́вное по́прище. 
І҆рмо́съ: Дѣла̀ смотре́нїѧ твоегѡ̀ гдⷭ҇и,  оу҆жаси́ша прⷪ҇ро́ка а҆ввакꙋ́ма: и҆зше́лъ бо є҆сѝ на  сп҃се́нїе люде́й твои́хъ, сп҃стѝ пома̑занныѧ твоѧ̑  прише́лъ є҆сѝ. 
Пѣ́снь и҃. 
І҆рмо́съ: Велѣ́нїю мꙋчи́телевꙋ: 
Пости́мсѧ ѿ всѧ́кїѧ сла̑сти, оу҆тꙋчнѧ́юще  чꙋ̑вства посто́мъ, и҆ оу҆миле́нїѧ питїѐ те́плѣ пїе́мъ,  пою́ще: бл҃гослови́те дѣла̀ гдⷭ҇нѧ гдⷭ҇а. 
Стоѧ́нїѧ ѡ҆деснꙋ́ю ѻ҆́бщника мѧ̀ бы́ти моли́тесѧ,  є҆гда̀ сѧ́дете сꙋди́ти человѣ́кѡмъ со хрⷭ҇то́мъ  а҆пⷭ҇ли, мнѡ́гимъ грѣхѡ́мъ и҆ сꙋдꙋ̀ пови́ннаго. 
На колесни́цꙋ бж҃е́ственныхъ добродѣ́телей,  посто́мъ ѡ҆чи́стившесѧ взы́демъ, и҆ на воздꙋ́шнꙋю высотꙋ̀  оу҆́мъ впери́мъ, пою́ще: бл҃гослови́те дѣла̀ гдⷭ҇нѧ  гдⷭ҇а. (л. рз҃і ѡ҆б.) 
Бг҃оро́диченъ: Пребыла̀ є҆сѝ неѡпали́ма, ѻ҆́гнь  ро́ждши бж҃ества̀ дв҃о: но попалѝ стра̑сти дꙋ́шъ вѣ́рою  пою́щихъ тѝ гла́съ а҆́гг҃ловъ, ра́дости є҆ди́на  хода́таице. 
И҆́ный. І҆рмо́съ: Прпⷣбнїи твоѝ ѻ҆́троцы: 
Дх҃а трꙋбы̑ хрⷭ҇тѡ́вы оу҆ч҃нкѝ, воспѣва́юще  вопїе́мъ: бл҃гослови́те дѣла̀ гдⷭ҇нѧ гдⷭ҇а. 
Ꙗ҆́кѡ мл҃твенники мі́ра, и҆ пре́лести  прогони́тели, оу҆ч҃нкѝ пои́мъ хрⷭ҇тѡ́вы, бл҃гослови́те,  вопїю́ще, дѣла̀ гдⷭ҇нѧ гдⷭ҇а. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Трⷪ҇цꙋ всест҃ꙋ́ю, во ѻ҆ц҃ѣ̀, и҆ сн҃ѣ,  и҆ дс҃ѣ, воспѣва́юще пое́мъ: бл҃гослови́те дѣла̀  гдⷭ҇нѧ гдⷭ҇а. 
Бг҃оро́диченъ: Неизглаго́ланное твоѐ ржⷭ҇тво̀  всѝ пое́мъ человѣ́цы, бл҃гоче́стнѡ взыва́юще чⷭ҇таѧ:  бл҃гослови́те дѣла̀ гдⷭ҇нѧ гдⷭ҇а. 
Сла́ва тебѣ̀ бж҃е на́шъ, сла́ва тебѣ̀. 
А҆пⷭ҇ли моли́тесѧ, въ ми́рѣ на́мъ  ѡ҆чисти́тєльныѧ дни̑ сконча́ти, бл҃гослови́те,  вопїю́щымъ, дѣла̀ гдⷭ҇нѧ гдⷭ҇а. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Прпⷣбнїи твоѝ ѻ҆́троцы, въ пещѝ  хрⷭ҇тѐ воспѣва́юще глаго́лахꙋ: бл҃гослови́те всѧ̑  дѣла̀ гдⷭ҇нѧ гдⷭ҇а. 
Пѣ́снь ѳ҃, 
І҆рмо́съ: Невмѣсти́маго бг҃а: 
Ѿве́рженъ въ глꙋбо́кꙋю пꙋчи́нꙋ сласте́й, твоегѡ̀  бл҃гоꙋтро́бїѧ бе́зднꙋ призыва́ю, ко́рмчїй, сп҃си́ мѧ. 
Бл҃гоꙋтро́бїѧ и҆сто́чниче, да́ждь мѝ ны́нѣ  оу҆миле́нїе, воздыха́нїе, ꙗ҆́кѡ да воспла́чꙋ ѕлы́хъ  мои́хъ безмѣ́рнаѧ морѧ̀. 
Оу҆ч҃нкѡ́въ твои́хъ і҆и҃се чⷭ҇тны́ми моле́нїи  чⷭ҇тно́мꙋ да́ждь мѝ воскрⷭ҇нїю поклони́тисѧ, и҆  бж҃е́ствєннымъ твои̑мъ стрⷭ҇тє́мъ. (л. ри҃і) 
Бг҃оро́диченъ: Ѡ҆небеси́вшаѧ на́ше земно́е  смѣше́нїе, въ тебѣ̀ всенепоро́чнаѧ, бж҃їимъ  вселе́нїемъ, и҆зба́ви всѧ̑ ѿ бѣ́дъ. 
И҆́ный. І҆рмо́съ: Велича́емъ хрⷭ҇тѐ: 
И҆з̾ и҆сто́чникѡвъ прⷪ҇ро́чески сп҃совыхъ,  поче́рпше а҆пⷭ҇толи во́дꙋ безсме́ртїѧ, жа́ждꙋщыѧ  преда́нїѧми жи́зни напаѧ́ютъ всегда̀. 
Цр҃ѧ̀ нбⷭ҇нагѡ ꙗ҆́вльшесѧ кнѧ́зи а҆пⷭ҇ли,  повинꙋ́сте вселе́ннꙋю всю̀, сего̀ є҆ди́наго честѝ,  покланѧ́тисѧ и҆ славосло́вити ꙗ҆́кѡ бг҃а. 
Сла́ва, трⷪ҇ченъ: Трⷪ҇це нераздѣ́льнаѧ,  є҆ди́нице вседѣ́тельнаѧ и҆ всеси́льнаѧ, ѻ҆́ч҃е, сн҃е  и҆ ст҃ы́й дш҃е: ты̀ бг҃ъ мо́й гдⷭ҇ь, и҆ свѣ́тъ, и҆  тебѣ̀ воспѣва́ѧ покланѧ́юсѧ. 
Бг҃оро́диченъ: Тѧ̀ мт҃и и҆ дв҃о чⷭ҇таѧ,  оу҆бл҃жа́емъ ро́ди родѡ́въ, ꙗ҆́кѡ была̀ є҆сѝ  ѡ҆чисти́лище мі́ра, сп҃са и҆ содѣ́телѧ неизглаго́ланнѡ  ро́ждши. 
Сла́ва тебѣ̀ бж҃е на́шъ, сла́ва тебѣ̀. 
А҆пⷭ҇тольскїй ли́че, воспѣва́ющыѧ тѧ̀ сп҃са́й, и҆  сподо́би во оу҆миле́нїи се́рдца, дни̑ всѧ̑ прейтѝ  свѣтотво́рныхъ постѡ́въ. 
І҆рмо́съ: Велича́емъ хрⷭ҇тѐ, твою̀ всенепоро́чнꙋю  мт҃рь чⷭ҇тꙋю: ꙗ҆́кѡ роди́ тѧ преесте́ственнѡ пло́тїю,  ѿ всѧ́кїѧ ле́сти и҆ тлѝ на́съ и҆збавлѧ́юща. 
Свѣти́ленъ гла́са. 
На стїхо́внѣ самогла́сенъ днѐ, два́жды, гла́съ  г҃: 
Гдⷭ҇и, мнѣ̀ грѣ́шномꙋ положи́лъ є҆сѝ  покаѧ́нїе, менѐ недосто́йнаго спастѝ хотѧ̀ безмѣ́рною  млⷭ҇тїю твое́ю. къ тебѣ̀ припа́даю молѧ́сѧ: посто́мъ  дꙋ́шꙋ мою̀ приклонѝ, ꙗ҆́кѡ къ тебѣ̀ прибѣго́хъ  є҆ди́номꙋ многомлⷭ҇тивомꙋ. 
Мꙋ́чениченъ: Ꙗ҆́кѡ свѣти̑ла въ мі́рѣ сїѧ́ете,  и҆ по сме́рти ст҃і́и мч҃нцы, по́двигомъ до́брымъ  подви́гшесѧ, и҆мꙋ́ще дерзнове́нїе, хрⷭ҇та̀ моли́те,  поми́ловатисѧ дꙋша́мъ на́шымъ. (л. ри҃і ѡ҆б.) 
Сла́ва, и҆ ны́нѣ, бг҃оро́диченъ, гла́съ то́йже: 
Бцⷣе, предста́тельнице всѣ́хъ молѧ́щихсѧ тебѣ̀,  тобо́ю дерза́емъ, и҆ тобо́ю хва́лимсѧ, и҆ къ тебѣ̀ всѐ  оу҆пова́нїе на́ше є҆́сть: молѝ ро́ждшагосѧ и҆з̾ тебѐ  за непотрє́бныѧ рабы̑ твоѧ̑. 
На ѕ҃-мъ часѣ̀ тропа́рь прⷪ҇ро́чества, гла́съ а҃: 
Ви́димыхъ и҆ неви́димыхъ вра̑гъ и҆зба́ви на́съ  гдⷭ҇и, да не когда̀ рекꙋ́тъ ꙗ҆зы́цы: гдѣ́ є҆сть бг҃ъ  и҆́хъ; да разꙋмѣ́ютъ влⷣко, ꙗ҆́кѡ презира́еши грѣхѝ  люде́й твои́хъ ка́ющихсѧ. 
Прокі́менъ, ѱало́мъ г҃, гла́съ а҃: Внегда̀  возврати́тъ гдⷭ҇ь плѣне́нїе люде́й свои́хъ. Сті́хъ:  Речѐ безꙋ́менъ въ се́рдцѣ свое́мъ: нѣ́сть бг҃ъ. 
Прⷪ҇ро́чества и҆са́їина чте́нїе. [Глава̀ в҃, ст. а҃-  к҃а.] 
Вознесе́тсѧ гдⷭ҇ь є҆ди́нъ въ де́нь ѻ҆́ный. Де́нь  бо гдⷭ҇а саваѡ́ѳа на всѧ́каго досади́телѧ, и҆  гордели́ваго, и҆ на всѧ́каго высо́каго и҆ велича́ваго, и҆  смирѧ́тсѧ. И҆ на всѧ́къ ке́дръ лїва́нскїй высо́кихъ и҆  превознесе́нныхъ, и҆ на всѧ́ко дре́во же́лꙋдѧ васа́нска:  И҆ на всѧ́кꙋю го́рꙋ высо́кꙋю, и҆ на всѧ́кїй хо́лмъ  высо́кїй: И҆ на всѧ́кїй сто́лпъ высо́къ, и҆ на всѧ́кꙋю  стѣ́нꙋ высо́кꙋю: И҆ на всѧ́кїй кора́бль морскі́й, и҆ на  всѧ́ко видѣ́нїе добро́ты корабле́й. И҆ смири́тсѧ всѧ́кїй  человѣ́къ, и҆ паде́тсѧ высота̀ человѣ́ча, и҆  вознесе́тсѧ гдⷭ҇ь є҆ди́нъ въ де́нь ѻ҆́ный. И҆  рꙋкотворє́ннаѧ всѧ̑ скры́ютъ, Вне́сше въ пещє́ры, и҆ въ  разсѣ̑лины ка́менїй, и҆ въ верте́пы земны̑ѧ, ѿ лица̀  стра́ха гдⷭ҇нѧ, и҆ ѿ сла́вы крѣ́пости є҆гѡ̀, є҆гда̀  воста́нетъ сокрꙋши́ти зе́млю. Въ де́нь бо ѻ҆́ный  и҆зри́нетъ человѣ́къ ме́рзѡсти своѧ̑ златы̑ѧ и҆  срє́брѧныѧ, ꙗ҆̀же сотвори́ша, да покланѧ́ютсѧ  сꙋ́єтнымъ и҆ нетопырє́мъ. Є҆́же вни́ти въ верте́пы  тве́рдагѡ (л. рѳ҃і) ка́мене, и҆ въ разсѣ̑лины ка́менїй  ѿ лица̀ стра́ха гдⷭ҇нѧ, и҆ ѿ сла́вы крѣ́пости  є҆гѡ̀, є҆гда̀ воста́нетъ сокрꙋши́ти зе́млю. 
Прокі́менъ, ѱало́мъ д҃, гла́съ д҃: Гдⷭ҇и, кто̀  ѡ҆бита́етъ въ жили́щи твое́мъ; Сті́хъ: Ходѧ́й без̾  поро́ка, и҆ дѣ́лаѧй пра́вдꙋ. 
Въ четверто́къ ве́чера, 
во свѣти́льничномъ ѻ҆бы́чное стїхосло́вїе. На  Гдⷭ҇и воззва́хъ, стїхи̑ры подѡ́бны трїѡ́ди. І҆ѡ́сифа.  Гла́съ в҃: Просвѣти́телѧ на́шего: 
Ѡ҆мраче́на мѧ̀ пре́лестьми борца̀, хрⷭ҇тѐ мо́й  просвѣтѝ, ѡ҆мрачи́вый на крⷭ҇тѣ̀ ви́сѧй со́лнце  и҆ногда̀, и҆ просвѣти́вый вѣ̑рнымъ свѣ́тъ и҆́стинный,  ѡ҆ставле́нїѧ ꙗ҆́вѣ, ꙗ҆́кѡ да ходѧ́й во свѣ́тѣ  твои́хъ повелѣ́нїй, дости́гнꙋ чи́стѣ воскрⷭ҇нїѧ твоегѡ̀  зарю̀ сп҃си́тельнꙋю. 
Подо́бенъ: 
Ꙗ҆́коже вїногра́дъ на дре́вѣ сп҃се ви́сѧ,  вїно́мъ напои́лъ є҆сѝ нетлѣ́нїѧ хрⷭ҇тѐ концы̀.  тѣ́мже вопїю̀: пїѧ́нствомъ мѧ̀ грѣхо́внымъ лю́тѣ  ѡ҆мрача́ема при́снѡ, сла́достїю оу҆миле́нїѧ и҆́стиннагѡ  напои́въ, пости́тисѧ мѧ̀ ны́нѣ ѿ сласте́й оу҆крѣпѝ  сп҃се, ꙗ҆́кѡ бл҃гъ и҆ чл҃вѣколю́бецъ. 
И҆́нъ подо́бенъ кѵ́ръ ѳео́дѡра, гла́съ то́йже. 
Подо́бенъ: Ѽ вели́кагѡ та́инства: 
Ѽ крⷭ҇та̀ твоегѡ̀ си́лы! се́й процвѣтѐ це́ркви  воздержа́нїе, во є҆де́мѣ и҆ногда̀ а҆да́мово  невоздержа́нїе и҆з̾ ко́рене и҆сто́ргъ: сме́рть оу҆́бѡ  ѻ҆́ное принесѐ человѣ́кѡмъ, но се́й нетлѣ́ннѡ  и҆сточа́етъ безсме́ртїе мі́рꙋ, ꙗ҆́коже и҆з̾ и҆сто́чника  и҆на́гѡ ра́йскагѡ, и҆злїѧ́нїемъ твоеѧ̀ живото́чныѧ  кро́ве, вкꙋ́пѣ же и҆ воды̀: ѿѻнꙋ́дꙋже всѧ̑ (л. рѳ҃і  ѡ҆б.) ѡ҆животвори́шасѧ. и҆́мже на́мъ по́стнꙋю пи́щꙋ  оу҆сладѝ бж҃е і҆и҃левъ, и҆мѣ́ѧй ве́лїю млⷭ҇ть. 
И҆ въ мине́и г҃. Сла́ва и҆ ны́нѣ,  крⷭ҇тобг҃оро́диченъ. 
Прокі́менъ, ѱало́мъ є҃і, гла́съ д҃:  Бл҃гословлю̀ гдⷭ҇а вразꙋми́вшаго мѧ̀. Сті́хъ:  Сохрани́ мѧ гдⷭ҇и, ꙗ҆́кѡ на тѧ̀ оу҆пова́хъ. 
Бытїѧ̀ чте́нїе. [Глава̀ в҃, ст. д҃-ѳ҃і.] 
Сїѧ̀ кни́га бытїѧ̀ нб҃сѐ и҆ землѝ, є҆гда̀  бы́сть, во́ньже де́нь сотворѝ гдⷭ҇ь бг҃ъ нб҃о и҆ зе́млю:  И҆ всѧ́кїй ѕла́къ се́льный, пре́жде да́же бы́ти на  землѝ, и҆ всѧ́кꙋю травꙋ̀ се́льнꙋю, пре́жде да́же  прозѧ́бнꙋти: не бо̀ ѡ҆дождѝ гдⷭ҇ь бг҃ъ на зе́млю, и҆  человѣ́къ не бѧ́ше дѣ́лати ю҆̀. И҆сто́чникъ же  и҆схожда́ше и҆з̾ землѝ, и҆ напаѧ́ше всѐ лицѐ землѝ.  И҆ созда̀ бг҃ъ человѣ́ка, пе́рсть [взе́мъ] ѿ землѝ,  и҆ вдꙋ́нꙋ въ лицѐ є҆гѡ̀ дыха́нїе жи́зни: и҆ бы́сть  человѣ́къ въ дꙋ́шꙋ жи́вꙋ. И҆ насадѝ гдⷭ҇ь бг҃ъ ра́й во  є҆де́мѣ на восто́цѣхъ, и҆ введѐ та́мѡ человѣ́ка,  є҆го́же созда̀. И҆ прозѧбѐ бг҃ъ є҆щѐ ѿ землѝ  всѧ́кое дре́во кра́сное въ видѣ́нїе, и҆ до́брое въ  снѣ́дь: и҆ дре́во жи́зни посредѣ̀ раѧ̀, и҆ дре́во  є҆́же вѣ́дѣти разꙋмѣ́тельное до́брагѡ и҆ лꙋка́вагѡ.  Рѣка́ же и҆схо́дитъ и҆з̾ є҆де́ма, напаѧ́ти ра́й:  ѿтꙋ́дꙋ разлꙋча́етсѧ въ четы́ри нача̑ла. И҆́мѧ є҆ди́ной  фїсѡ́нъ: сїѧ̀ ѡ҆крꙋжа́ющаѧ всю̀ зе́млю є҆ѵїла́тскꙋю:  та́мѡ оу҆́бѡ є҆́сть зла́то. Зла́то же ѻ҆́ныѧ землѝ  до́брое: и҆ та́мѡ є҆́сть а҆́нѳраѯъ, и҆ ка́мень  зеле́ный. И҆ и҆́мѧ рѣцѣ̀ второ́й геѡ́нъ: сїѧ̀  ѡ҆крꙋжа́ющаѧ всю̀ зе́млю є҆ѳїо́пскꙋю. И҆ рѣка̀ тре́тїѧ,  ті́гръ: сїѧ̀ проходѧ́щаѧ прѧ́мѡ а҆ссѷрі́ѡмъ. рѣка́ же  четве́ртаѧ є҆ѵфра́тъ. И҆ взѧ̀ гдⷭ҇ь бг҃ъ человѣ́ка,  є҆го́же созда̀, и҆ введѐ є҆го̀ въ ра́й сла́дости,  дѣ́лати є҆го̀ и҆ храни́ти. И҆ заповѣ́да гдⷭ҇ь бг҃ъ  а҆да́мꙋ, глаго́лѧ: ѿ всѧ́кагѡ дре́ва, є҆́же въ раѝ,  снѣ́дїю снѣ́си: Ѿ дре́ва же, є҆́же разꙋмѣ́ти  до́брое и҆ лꙋка́вое, не снѣ́сте (л. р҃к) ѿ негѡ̀: а҆  во́ньже а҆́ще де́нь снѣ́сте ѿ негѡ̀, сме́ртїю  оу҆́мрете. И҆ речѐ гдⷭ҇ь бг҃ъ: не добро̀ бы́ти  человѣ́кꙋ є҆ди́номꙋ: сотвори́мъ є҆мꙋ̀ помо́щника по  немꙋ̀. И҆ созда̀ бг҃ъ є҆щѐ ѿ землѝ всѧ̑ ѕвѣ́ри  сє́льныѧ, и҆ всѧ̑ пти̑цы небе́сныѧ, и҆ приведѐ ѧ҆̀ ко  а҆да́мꙋ, ви́дѣти, что̀ нарече́тъ ѧ҆̀: и҆ всѧ́ко є҆́же  а҆́ще наречѐ а҆да́мъ дꙋ́шꙋ жи́вꙋ, сїѐ и҆́мѧ є҆мꙋ̀. 
Прокі́менъ в҃, ѱало́мъ ѕ҃і, гла́съ д҃: Сохрани́  мѧ гдⷭ҇и, ꙗ҆́кѡ зѣ́ницꙋ ѻ҆́ка. Сті́хъ: Оу҆слы́ши  гдⷭ҇и пра́вдꙋ мою̀. 
При́тчей чте́нїе. [Глава̀ г҃, ст. а҃-и҃і.] 
Сы́не, мои́хъ зако́нѡвъ не забыва́й, глаго́лы же  моѧ̑ да соблюда́етъ твоѐ се́рдце: Долготꙋ́ бо житїѧ̀, и҆  лѣ̑та жи́зни, и҆ ми́ръ приложа́тъ тебѣ̀. Млⷭ҇тыни и҆  вѣ́ра да не ѡ҆скꙋдѣва́ютъ тебѣ̀: ѡ҆бложи́ же ѧ҆̀ на  твое́й вы́и, и҆ напишѝ ѧ҆̀ на скрижа́ли се́рдца твоегѡ̀:  и҆ ѡ҆брѧ́щеши бл҃года́ть. И҆ промышлѧ́й дѡ́браѧ пред̾  гдⷭ҇емъ [бг҃омъ] и҆ человѣ́ки. Бꙋ́ди оу҆пова́ѧ всѣ́мъ  се́рдцемъ на бг҃а, ѡ҆ твое́й же премꙋ́дрости не  возноси́сѧ: Во всѣ́хъ пꙋте́хъ твои́хъ познава́й ю҆̀, да  и҆справлѧ́етъ пꙋти̑ твоѧ̑. Не бꙋ́ди мꙋ́дръ ѡ҆ себѣ̀:  бо́йсѧ же бг҃а, и҆ оу҆клонѧ́йсѧ ѿ всѧ́кагѡ ѕла̀:  Тогда̀ и҆сцѣле́нїе бꙋ́детъ тѣ́лꙋ твоемꙋ̀, и҆  оу҆врачева́нїе косте́мъ твои̑мъ. Чтѝ гдⷭ҇а ѿ  пра́ведныхъ твои́хъ трꙋдѡ́въ, и҆ нача́тки дава́й є҆мꙋ̀  ѿ твои́хъ плодѡ́въ пра́вды: Да и҆спо́лнѧтсѧ жи̑тницы  твоѧ̑ мно́жествомъ пшени́цы, вїно́ же точи̑ла твоѧ̑ да  и҆сточа́ютъ. Сы́не, не пренебрега́й наказа́нїѧ гдⷭ҇нѧ,  нижѐ ѡ҆слабѣва́й ѿ негѡ̀ ѡ҆блича́емый: Є҆го́же бо  лю́битъ гдⷭ҇ь, наказꙋ́етъ, бїе́тъ же всѧ́каго сы́на,  є҆го́же прїе́млетъ. Бл҃же́нъ человѣ́къ, и҆́же ѡ҆брѣ́те  премꙋ́дрость, и҆ сме́ртенъ, и҆́же оу҆вѣ́дѣ ра́зꙋмъ.  Лꙋ́чше бо сїю̀ кꙋпова́ти, не́жели зла́та и҆ сребра̀  сокрѡ́вища. Чⷭ҇тнѣ́йша же є҆́сть (л. р҃к ѡ҆б.) ка́менїй  многоцѣ́нныхъ: не сопротивлѧ́етсѧ є҆́й ничто́же  лꙋка́во. бл҃гозна́тна є҆́сть всѣ̑мъ приближа́ющымсѧ  є҆́й, всѧ́ко же честно́е недосто́йно є҆ѧ̀ є҆́сть.  Долгота́ бо житїѧ̀ и҆ лѣ́та жи́зни въ десни́цѣ є҆ѧ̀,  въ шꙋ́йцѣ же є҆ѧ̀ бога́тство и҆ сла́ва: ѿ оу҆́стъ  є҆ѧ̀ и҆схо́дитъ пра́вда, зако́нъ же и҆ млⷭ҇ть на  ѧ҆зы́цѣ но́ситъ. Пꙋтїѐ є҆ѧ̀ пꙋтїѐ добрѝ, и҆ всѧ̑  стєзѝ є҆ѧ̀ ми̑рны. Дре́во живота̀ є҆́сть всѣ̑мъ  держа́щымсѧ є҆ѧ̀, и҆ воскланѧ́ющымсѧ на ню̀, ꙗ҆́кѡ на  гдⷭ҇а, тверда̀. 
На стїхо́внѣ самогла́сенъ днѐ, два́жды, гла́съ  д҃: 
Жела́юще бж҃е́ственныѧ па́схи причасти́тисѧ, не  ѿ є҆гѵ́пта, но и҆з̾ сїѡ́на грѧдꙋ́щїѧ, грѣхо́вный  ква́съ ѿи́мемъ покаѧ́нїемъ: препоѧ́шимъ чре́сла на̑ша  оу҆мерщвле́нїемъ сласте́й: оу҆краси́мъ но́ги сапогмѝ,  возбрани́тельными ѿ всѧ́кагѡ дѣ́ла лꙋка́вагѡ, и҆  оу҆тверди́мсѧ па́лицею вѣ́ры: не ревнꙋ́имъ врагѡ́мъ  влⷣчнѧгѡ крⷭ҇та̀ бг҃отворѧ́ще чре́во, но послѣ́дꙋимъ  посто́мъ, на дїа́вола побѣ́дꙋ на́мъ показа́вшемꙋ, сп҃сꙋ  дꙋ́шъ на́шихъ. 
Мꙋ́чениченъ: Прославлѧ́емый въ па́мѧтехъ ст҃ы́хъ  твои́хъ хрⷭ҇тѐ бж҃е, ѿ ни́хъ оу҆молѧ́емь, низпослѝ  на́мъ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ, гла́съ  то́йже. 
Подо́бенъ: Ꙗ҆́кѡ до́блѧ: 
На крⷭ҇тѣ́ тѧ ꙗ҆́кѡ оу҆зрѣ̀ пригвожде́на  гдⷭ҇и, а҆́гница и҆ мт҃и твоѧ̀ дивлѧ́шесѧ. и҆ что̀  видѣ́нїе, глаго́лаше, сн҃е возжелѣ́нне; сїѧ̑ тѝ  невѣ́рный собо́ръ воздае́тъ беззако́нный, мно́гихъ  твои́хъ чꙋде́съ наслади́выйсѧ: но сла́ва неизрече́нномꙋ  схожде́нїю твоемꙋ̀ влⷣко. 
И҆ про́чее послѣ́дованїе по ѻ҆бы́чаю. (л. рк҃а) 
Въ четверто́къ пе́рвыѧ седми́цы на повече́рїи 
пое́мъ настоѧ́щїй вели́кїй канѡ́нъ прпⷣбнагѡ  ѻ҆тца̀ на́шегѡ а҆ндре́а кри́тскагѡ и҆ і҆ерꙋсали́мскагѡ.  Твори́мъ же на кі́йждо тропа́рь покло́ны г҃, глаго́люще  и҆ сті́хъ: Поми́лꙋй мѧ̀ бж҃е, поми́лꙋй мѧ̀. 
Пѣ́снь а҃. гла́съ ѕ҃. І҆рмо́съ по два́жды.  Помо́щникъ и҆ покрови́тель: 
А҆́гнче бж҃їй, взе́млѧй грѣхѝ всѣ́хъ, возмѝ  бре́мѧ ѿ менѐ тѧ́жкое грѣхо́вное, и҆ ꙗ҆́кѡ  бл҃гоꙋтро́бенъ, да́ждь мѝ сле́зы оу҆миле́нїѧ. 
Тебѣ̀ припа́даю і҆и҃се, согрѣши́хъ тѝ, ѡ҆чи́сти  мѧ̀, возмѝ бре́мѧ ѿ менѐ тѧ́жкое грѣхо́вное, и҆  ꙗ҆́кѡ бл҃гоꙋтро́бенъ, да́ждь мѝ сле́зы оу҆миле́нїѧ. 
Не вни́ди со мно́ю въ сꙋ́дъ носѧ̀ моѧ̑ дѣѧ̑нїѧ,  словеса̀ и҆зыскꙋ́ѧ, и҆ и҆справлѧ́ѧ стремлє́нїѧ: но въ  щедро́тахъ твои́хъ презира́ѧ моѧ̑ лю̑таѧ, сп҃си́ мѧ  всеси́льне. 
Покаѧ́нїѧ вре́мѧ, прихождꙋ́ ти созда́телю моемꙋ̀,  возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ  бл҃гоꙋтро́бенъ, да́ждь мѝ сле́зы оу҆миле́нїѧ. 
Бога́тство дꙋше́вное и҆жди́въ грѣхо́мъ, пꙋ́стъ  є҆́смь добродѣ́телей бл҃гочести́выхъ, гла́дствꙋѧ же  зовꙋ̀: млⷭ҇ти пода́телю гдⷭ҇и, сп҃си́ мѧ. 
Марі́и: Прикло́ньшисѧ хрⷭ҇тѡ́вымъ бж҃е́ственнымъ  зако́нѡмъ, къ семꙋ̀ пристꙋпи́ла є҆сѝ, сла́достей  неꙋдержи̑маѧ стремлє́нїѧ ѡ҆ста́вивши, и҆ всѧ́кꙋю  добродѣ́тель всебл҃гоговѣ́йнѡ, ꙗ҆́кѡ є҆ди́нꙋ  и҆спра́вила є҆сѝ. 
Сла́ва, трⷪ҇ченъ: Пресꙋ́щественнаѧ трⷪ҇це, во  є҆ди́ницѣ покланѧ́емаѧ, возмѝ бре́мѧ ѡ҆ менѐ тѧ́жкое  грѣхо́вное, и҆ ꙗ҆́кѡ бл҃гоꙋтро́бна, да́ждь мѝ сле́зы  оу҆миле́нїѧ. (л. рк҃а ѡ҆б.) 
Бг҃оро́диченъ: Бцⷣе, наде́жде и҆ предста́тельство  тебѐ пою́щихъ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прїими́  мѧ. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ, ма́ннꙋ ѡ҆дожди́вый, и҆ во́дꙋ и҆з̾ ка́мене  и҆сточи́вый дре́вле въ пꙋсты́ни лю́демъ мои̑мъ, десни́цею  є҆ди́ною, и҆ крѣ́постїю мое́ю. 
Мꙋ́жа оу҆би́хъ, глаго́летъ, въ ꙗ҆́звꙋ мнѣ̀, и҆  ю҆́ношꙋ въ стрꙋ́пъ, ламе́хъ рыда́ѧ вопїѧ́ше, ты́ же не  трепе́щеши ѽ дꙋшѐ моѧ̀, ѡ҆калѧ́вши пло́ть, и҆ оу҆́мъ  ѡ҆скверни́вши. 
Сто́лпъ оу҆мꙋдри́ла є҆сѝ созда́ти ѽ дꙋшѐ, и҆  оу҆твержде́нїе водрꙋзи́ти твои́ми похотьмѝ, а҆́ще не  бы̀ зижди́тель оу҆держа́лъ совѣ́ты твоѧ̑, и҆ низве́рглъ  на зе́млю оу҆хищрє́нїѧ твоѧ̑. 
Ѽ ка́кѡ поревнова́хъ ламе́хꙋ, пе́рвомꙋ  оу҆бі́йцѣ, дꙋ́шꙋ ꙗ҆́кѡ мꙋ́жа, оу҆́мъ ꙗ҆́кѡ ю҆́ношꙋ,  ꙗ҆́кѡ бра́та же моегѡ̀ тѣ́ло оу҆би́въ, ꙗ҆́кѡ ка́їнъ  оу҆бі́йца, любосла́стными стремле́ньми. 
Ѡ҆дождѝ гдⷭ҇ь ѿ гдⷭ҇а ѻ҆́гнь и҆ногда̀, на  беззако́нїе гнѣ́вающее соже́гъ содо́млѧны: ты́ же  ѻ҆́гнь вжегла̀ є҆сѝ гее́нскїй, въ не́мже и҆́маши, ѽ  дꙋшѐ, сожещи́сѧ. 
Оу҆ѧзви́хсѧ, оу҆ра́нихсѧ, сѐ стрѣ́лы вра̑жїѧ  оу҆ѧзви́вшыѧ мою̀ дꙋ́шꙋ и҆ тѣ́ло: сѐ стрꙋ́пи,  гноє́нїѧ, ѡ҆мрачє́нїѧ, вопїю́тъ ра̑ны самово́льныхъ  мои́хъ страсте́й. 
Марі́и: Просте́рла є҆сѝ рꙋ́цѣ твоѝ къ ще́дромꙋ  бг҃ꙋ, марі́е, въ бе́зднѣ ѕѡ́лъ погрꙋжа́емаѧ: и҆ ꙗ҆́коже  петрꙋ̀ чл҃вѣколю́бнѡ, рꙋ́кꙋ бж҃е́ственнꙋю прострѐ,  твоѐ ѡ҆браще́нїе всѧ́чески и҆скі́й. 
Сла́ва, трⷪ҇ченъ: Безнача́льнаѧ, несозда́ннаѧ  трⷪ҇це, нераздѣ́льнаѧ є҆ди́нице, ка́ющасѧ мѧ̀ прїимѝ,  согрѣши́вша (л. рк҃в) сп҃сѝ: твоѐ є҆́смь созда́нїе,  не пре́зри, но пощадѝ, и҆ и҆зба́ви мѧ̀ ѻ҆́гненнагѡ  ѡ҆сꙋжде́нїѧ. 
Бг҃оро́диченъ: Пречⷭ҇таѧ влⷣчце  бг҃ороди́тельнице, наде́ждо къ тебѣ̀ притека́ющихъ, и҆  приста́нище сꙋ́щихъ въ бꙋ́ри, млⷭ҇тиваго и҆ созда́телѧ,  и҆ сн҃а твоего̀, оу҆ми́лостиви и҆ мнѣ̀ мл҃твами  твои́ми. 
Пѣ́снь г҃. 
І҆рмо́съ: Оу҆твердѝ гдⷭ҇и на ка́мени: 
А҆га́рѣ дре́влѣ дꙋшѐ, є҆гѵ́птѧнынѣ  оу҆подо́биласѧ є҆сѝ, порабо́тившисѧ произволе́нїемъ,  и҆ ро́ждши но́ваго і҆сма́ила, презо́рство. 
І҆а́кѡвлю лѣ́ствицꙋ разꙋмѣ́ла є҆сѝ дꙋшѐ моѧ̀,  ꙗ҆влѧ́емꙋю ѿ землѝ къ небесє́мъ, почто̀ не и҆мѣ́ла  є҆сѝ восхо́да тве́рда, бл҃гоче́стїѧ; 
Сщ҃е́нника бж҃їѧ, и҆ цр҃ѧ̀ оу҆едине́на, хрⷭ҇то́во  подо́бїе, въ ми́рѣ житїѧ̀, въ человѣ́цѣхъ подража́й. 
Ѡ҆брати́сѧ, постенѝ дꙋшѐ ѻ҆каѧ́ннаѧ, пре́жде  да́же не прїи́метъ коне́цъ житїѧ̀ торжество̀: пре́жде  да́же две́рь не заключи́тъ черто́га гдⷭ҇ь. 
Не бꙋ́ди сто́лпъ сла́ный дꙋшѐ, возврати́вшисѧ  вспѧ́ть: ѡ҆́бразъ да оу҆страши́тъ тѧ̀ содо́мскїй, горѣ̀  въ сигѡ́ръ сп҃са́йсѧ. 
Моле́нїѧ влⷣко, тебѐ пою́щихъ не ѿве́ржи: но  оу҆ще́дри чл҃вѣколю́бче, и҆ пода́ждь вѣ́рою просѧ́щымъ  ѡ҆ставле́нїе. 
Сла́ва, трⷪ҇ченъ: Трⷪ҇це про́стаѧ, несозда́ннаѧ,  безнача́льное є҆стество̀ въ трⷪ҇цѣ пѣва́емаѧ  ѵ҆поста́сей, сп҃си́ ны вѣ́рою покланѧ́ющыѧсѧ держа́вѣ  твое́й. 
Бг҃оро́диченъ: Ѿ ѻ҆ц҃а̀ безлѣ́тнѡ сн҃а, въ  лѣ́то бг҃ороди́тельнице, неискꙋсомꙋ́жнѡ родила̀ є҆сѝ:  стра́нное чꙋ́до, пребы́вши дв҃а доѧ́щи. (л. рк҃в ѡ҆б.) 
Пѣ́снь д҃. 
І҆рмо́съ: Оу҆слы́ша прⷪ҇ро́къ: 
Вре́мѧ живота̀ моегѡ̀ ма́ло, и҆ и҆спо́лнено  болѣ́зней и҆ лꙋка́вства: но въ покаѧ́нїи мѧ̀ прїимѝ, и҆  въ ра́зꙋмъ призовѝ, да не бꙋ́дꙋ стѧжа́нїе, ни бра́шно  чꙋжде́мꙋ, сп҃се, са́мъ мѧ̀ оу҆ще́дри. 
Ца́рскимъ досто́инствомъ, вѣнце́мъ и҆ багрѧни́цею  ѡ҆дѣ́ѧнъ, многоимѣ́нный человѣ́къ и҆ првⷣный,  бога́тствомъ кипѧ̀ и҆ ста́ды, внеза́пꙋ бога́тства, сла́вы  ца́рства ѡ҆бнища́въ лиши́сѧ. 
А҆́ще пра́веденъ бѧ́ше ѻ҆́нъ, и҆ непоро́ченъ  па́че всѣ́хъ, и҆ не оу҆бѣжѐ ловле́нїѧ льсти́вагѡ и҆  сѣ́ти: ты́ же грѣхолюби́ва сꙋ́щи ѻ҆каѧ́ннаѧ дꙋшѐ,  что̀ сотвори́ши, а҆́ще чесо́мꙋ ѡ҆ недовѣ́домыхъ  слꙋчи́тсѧ наитѝ тебѣ̀; 
Высокоглаго́ливъ ны́нѣ є҆́смь, жесто́къ же и҆  се́рдцемъ, вотщѐ и҆ всꙋ́е, да не съ фарїсе́емъ ѡ҆сꙋ́диши  мѧ̀, па́че же мытаре́во смире́нїе пода́ждь мѝ є҆ди́не  ще́дре, правосꙋ́де, и҆ семꙋ́ мѧ сочислѝ. 
Согрѣши́хъ, досади́въ сосꙋ́дꙋ пло́ти моеѧ̀,  вѣ́мъ ще́дре: но въ покаѧ́нїи мѧ̀ прїимѝ, и҆ въ ра́зꙋмъ  призовѝ, да не бꙋ́дꙋ стѧжа́нїе, ни бра́шно чꙋжде́мꙋ,  сп҃се, са́мъ мѧ̀ оу҆ще́дри. 
Самоистꙋка́нъ бы́хъ страстьмѝ, дꙋ́шꙋ мою̀ вредѧ̀  ще́дре, но въ покаѧ́нїи мѧ̀ прїимѝ, и҆ въ ра́зꙋмъ  призовѝ, да не бꙋ́дꙋ стѧжа́нїе, ни бра́шно чꙋжде́мꙋ,  сп҃се, са́мъ мѧ̀ оу҆ще́дри. 
Не послꙋ́шахъ гла́са твоегѡ̀, преслꙋ́шахъ писа́нїе  твоѐ законополо́жника: но въ покаѧ́нїи мѧ̀ прїимѝ, и҆  въ ра́зꙋмъ призовѝ, да не бꙋ́дꙋ стѧжа́нїе, ни бра́шно  чꙋжде́мꙋ, сп҃се, са́мъ мѧ̀ оу҆ще́дри. (л. рк҃г) 
Марі́и: Вели́кихъ безмѣ́стїй во глꙋбинꙋ̀  низве́дшисѧ, неѡдержи́ма была̀ є҆сѝ, но востекла̀  є҆сѝ по́мысломъ лꙋ́чшимъ, къ кра́йнѣй дѣѧ́ньми  ꙗ҆́вѣ добродѣ́тели пресла́внѡ, а҆́гг҃льское  є҆стество̀ марі́е, оу҆диви́вши. 
Сла́ва, трⷪ҇ченъ: Нераздѣ́льное сꙋщество́мъ,  несли́тное ли́цы, бг҃осло́влю тѧ̀ трⷪ҇ческое є҆ди́но  бж҃ество̀, ꙗ҆́кѡ є҆диноца́рственное и҆ сопресто́льное,  вопїю́ ти пѣ́снь вели́кꙋю, въ вы́шнихъ трегꙋ́бѡ  пѣсносло́вимꙋю. 
Бг҃оро́диченъ: И҆ ражда́еши, и҆ двⷭ҇твꙋеши, и҆  пребыва́еши ѻ҆бою́дꙋ є҆стество́мъ дв҃а: рожде́йсѧ  ѡ҆бновлѧ́етъ зако́ны є҆стества̀, оу҆тро́ба же ражда́етъ  неражда́ющаѧ. бг҃ъ и҆дѣ́же хо́щетъ, побѣжда́етсѧ  є҆стества̀ чи́нъ: твори́тъ бо є҆ли̑ка хо́щетъ. 
Пѣ́снь є҃. 
І҆рмо́съ: Ѿ но́щи оу҆́тренююща: 
Ни́зꙋ снича́щꙋю подража́й ѽ дꙋшѐ, прїидѝ,  припадѝ къ нога́ма і҆и҃совыма, да тѧ̀ и҆спра́витъ, и҆ да  хо́диши пра́вѡ стєзѝ гдⷭ҇ни. 
А҆́ще и҆ кла́дѧзь є҆сѝ глꙋбо́кїй влⷣко,  и҆сточи́ ми во́дꙋ и҆з̾ пречи́стыхъ твои́хъ жи́лъ, да  ꙗ҆́кѡ самарѧны́нѧ, не ктомꙋ̀ пїѧ́й жа́ждꙋ: жи́зни бо  стрꙋи̑ и҆сточа́еши. 
Сїлѡа́мъ да бꙋ́дꙋтъ мѝ сле́зы моѧ̑, влⷣко гдⷭ҇и,  да оу҆мы́ю и҆ а҆́зъ зѣ̑ницы се́рдца, и҆ ви́ждꙋ тѧ̀  оу҆́мнѡ, свѣ́та превѣ́чна. 
Марі́и: Несравне́ннымъ жела́нїемъ всебога́таѧ,  дре́вꙋ возжелѣ́вши поклони́тисѧ живо́тномꙋ, сподо́биласѧ  є҆сѝ жела́нїѧ, сподо́би оу҆́бѡ и҆ менѐ оу҆лꙋчи́ти  вы́шнїѧ сла́вы. 
Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго  бг҃а, ст҃ъ, ст҃ъ, ст҃ъ є҆сѝ ѻ҆́ч҃е, сн҃е и҆ дш҃е,  про́стое сꙋщество̀, є҆ди́нице при́снѡ покланѧ́емаѧ. (л.  рк҃г ѡ҆б.) 
Бг҃оро́диченъ: И҆з̾ тебѐ ѡ҆блече́сѧ въ моѐ  смѣше́нїе, нетлѣ́ннаѧ безмꙋ́жнаѧ мт҃и дв҃о, бг҃ъ  созда́вый вѣ́ки, и҆ соединѝ себѣ̀ человѣ́ческое  є҆стество̀. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ: 
А҆́зъ є҆́смь, сп҃се, ю҆́же погꙋби́лъ є҆сѝ  дре́вле ца́рскꙋю дра́хмꙋ: но вже́гъ свѣти́льникъ  прⷣте́чꙋ твоего̀ сло́ве, взыщѝ и҆ ѡ҆брѧ́щи тво́й  ѡ҆́бразъ. 
Воста́ни и҆ поборѝ, ꙗ҆́кѡ і҆исꙋ́съ а҆мали́ка,  плотскі̑ѧ стра̑сти, и҆ гаваѡні́ты, лє́стныѧ по́мыслы,  при́снѡ побѣжда́ющи. 
Марі́и: Да страсте́й пла́мень оу҆гаси́ши, сле́зъ  ка̑пли и҆сточи́ла є҆сѝ при́снѡ марі́е, дꙋше́ю  распалѧ́ема, и҆́хже бл҃года́ть пода́ждь и҆ мнѣ̀ твоемꙋ̀  рабꙋ̀. 
Марі́и: Безстра́стїе нбⷭ҇ное стѧжа́ла є҆сѝ,  кра́йнимъ на землѝ житїе́мъ ма́ти. тѣ́мже тебѐ  пою́щымъ, страсте́й и҆зба́витисѧ мл҃твами твои́ми,  моли́сѧ. 
Сла́ва, трⷪ҇ченъ: Трⷪ҇ца є҆́смь проста̀,  нераздѣ́льна, раздѣ́льна ли́чнѣ, и҆ є҆ди́ница є҆́смь  є҆стество́мъ соедине́на, ѻ҆ц҃ъ глаго́летъ, и҆ сн҃ъ и҆  бж҃е́ственный дх҃ъ. 
Бг҃оро́диченъ: Оу҆тро́ба твоѧ̀ бг҃а на́мъ родѝ,  воѡбраже́нна по на́мъ: є҆го́же, ꙗ҆́кѡ созда́телѧ  всѣ́хъ, молѝ бцⷣе, да твои́ми мл҃твами ѡ҆правди́мсѧ. 
Конда́къ, гла́съ ѕ҃: Дꙋшѐ моѧ̀, дꙋшѐ моѧ̀,  воста́ни, что̀ спи́ши; коне́цъ приближа́етсѧ, и҆ и҆́маши  смꙋти́тисѧ: воспрѧнѝ оу҆́бѡ, да пощади́тъ тѧ̀ хрⷭ҇то́съ  бг҃ъ, вездѣ̀ сы́й, и҆ всѧ̑ и҆сполнѧ́ѧй. 
Пѣ́снь з҃. 
І҆рмо́съ: Согрѣши́хомъ: 
И҆счезо́ша дні́и моѝ, ꙗ҆́кѡ со́нїе востаю́щагѡ:  тѣ́мже ꙗ҆́кѡ є҆зекі́а слезю̀ на ло́жи мое́мъ,  приложи́тисѧ мнѣ̀ лѣ́тѡмъ  (л. рк҃д) живота̀. но кі́й  и҆са́їа предста́нетъ тебѣ̀ дꙋшѐ, а҆́ще не всѣ́хъ бг҃ъ; 
Припа́даю тѝ, и҆ приношꙋ̀ тебѣ̀, ꙗ҆́коже сле́зы  глаго́лы моѧ̑: согрѣши́хъ, ꙗ҆́кѡ не согрѣшѝ  блꙋдни́ца, и҆ беззако́нновахъ, ꙗ҆́кѡ и҆́ный никто́же на  землѝ: но оу҆ще́дри влⷣко, творе́нїе твоѐ, и҆  воззови́ мѧ. 
Погребо́хъ ѡ҆́бразъ тво́й, и҆ растли́хъ за́повѣдь  твою̀, всѧ̀ помрачи́сѧ добро́та, и҆ страстьмѝ  оу҆гаси́сѧ, сп҃се, свѣща̀: но оу҆ще́дривъ возда́ждь  мѝ ꙗ҆́коже пое́тъ дв҃дъ, ра́дованїе. 
Ѡ҆брати́сѧ, пока́йсѧ, ѿкры́й сокровє́ннаѧ,  глаго́ли бг҃ꙋ всѧ̑ вѣ́дꙋщемꙋ: ты̀ вѣ́си моѧ̑ та̑йнаѧ,  є҆ди́не сп҃се: но са́мъ мѧ̀ поми́лꙋй, ꙗ҆́коже пое́тъ  дв҃дъ по млⷭ҇ти твое́й. 
Марі́и: Возопи́вши къ пречⷭ҇тѣй бг҃омт҃ри,  пе́рвѣе ѿри́нꙋла є҆сѝ неи́стовство страсте́й, нꙋ́жно  стꙋжа́ющихъ, и҆ посрами́ла є҆сѝ врага̀ запе́ншаго: но  да́ждь ны́нѣ по́мощь ѿ ско́рби, и҆ мнѣ̀ рабꙋ̀  твоемꙋ̀. 
Марі́и: Є҆го́же возлюби́ла є҆сѝ, є҆го́же  возжелѣ́ла є҆сѝ, є҆гѡ́же ра́ди пло́ть и҆знꙋри́ла  є҆сѝ прпⷣбнаѧ, молѝ ны́нѣ хрⷭ҇та̀ ѡ҆ рабѣ́хъ:  ꙗ҆́кѡ да млⷭ҇тивъ бы́въ всѣ̑мъ на́мъ, ми́рное  состоѧ́нїе да́рꙋетъ почита́ющымъ є҆го̀. 
Сла́ва, трⷪ҇ченъ: Трⷪ҇це про́стаѧ, нераздѣ́льнаѧ,  є҆диносꙋ́щнаѧ, и҆ є҆стество̀ є҆ди́но, свѣ́тове и҆  свѣ́тъ, и҆ ст҃а трѝ, и҆ є҆ди́но ст҃о пое́тсѧ бг҃ъ  трⷪ҇ца, но воспо́й, просла́ви, живо́тъ и҆ животы̀, дꙋшѐ,  всѣ́хъ бг҃а. 
Бг҃оро́диченъ: Пое́мъ тѧ̀, бл҃гослови́мъ тѧ̀,  покланѧ́емсѧ тѝ бг҃ороди́тельнице, ꙗ҆́кѡ неразлꙋ́чныѧ  трⷪ҇цы породила̀ є҆сѝ є҆ди́наго хрⷭ҇та̀ бг҃а, и҆ сама̀  ѿве́рзла є҆сѝ на́мъ сꙋ́щымъ на землѝ небє́снаѧ. (л.  рк҃д ѡ҆б.) 
Пѣ́снь и҃. 
І҆рмо́съ: Є҆го́же вѡ́инства: 
Сле́знꙋю сп҃се стклѧ́ницꙋ, ꙗ҆́кѡ мѵ́ро  и҆стощава́ѧ на главꙋ̀, зовꙋ́ ти ꙗ҆́коже блꙋдни́ца,  млⷭ҇ти и҆́щꙋщаѧ, мольбꙋ̀ приношꙋ̀, и҆ ѡ҆ставле́нїе прошꙋ̀  прїѧ́ти. 
А҆́ще и҆ никто́же, ꙗ҆́коже а҆́зъ согрѣшѝ  тебѣ̀, но ѻ҆ба́че прїимѝ и҆ менѐ, бл҃гоꙋтро́бне  сп҃се, стра́хомъ ка́ющасѧ, и҆ любо́вїю зовꙋ́ща:  согрѣши́хъ тебѣ̀ є҆ди́номꙋ: поми́лꙋй мѧ̀ млⷭ҇тиве. 
Пощадѝ сп҃се твоѐ созда́нїе, и҆ взыщѝ ꙗ҆́кѡ  па́стырь поги́бшее, предварѝ заблꙋ́ждшаго, восхи́ти ѿ  во́лка, сотвори́ мѧ ѻ҆вча̀ на па́ствѣ твои́хъ ѻ҆ве́цъ.  Є҆гда̀ сꙋдїѐ сѧ́деши ꙗ҆́кѡ бл҃гоꙋтро́бенъ, и҆  пока́жеши стра́шнꙋю сла́вꙋ твою̀ сп҃се: ѽ каковы́й  стра́хъ тогда̀! пе́щи горѧ́щей, всѣ̑мъ боѧ́щымсѧ  нестерпи́магѡ сꙋди́ща твоегѡ̀. 
Марі́и: Свѣ́та незаходи́магѡ мт҃и, тѧ̀  просвѣти́вши, ѿ ѡ҆мраче́нїѧ страсте́й разрѣшѝ.  тѣ́мже вше́дши въ дх҃о́внꙋю бл҃года́ть, просвѣтѝ  марі́е, тѧ̀ вѣ́рнѡ восхвалѧ́ющыѧ. 
Марі́и: Чꙋ́до но́во ви́дѣвъ, оу҆жаса́шесѧ  бж҃е́ственный въ тебѣ̀ вои́стиннꙋ ма́ти зѡсі́ма:  а҆́гг҃ла бо зрѧ́ше во пло́ти, и҆ оу҆́жасомъ ве́сь  и҆сполнѧ́шесѧ, хрⷭ҇та̀ поѧ̀ во вѣ́ки. 
Сла́ва, трⷪ҇ченъ: Безнача́льне ѻ҆́ч҃е, сн҃е  собезнача́льне, оу҆тѣ́шителю бл҃гі́й, дш҃е пра́вый:  сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е  живы́й и҆ зи́ждѧй, трⷪ҇це є҆ди́нице, поми́лꙋй мѧ̀. 
Бг҃оро́диченъ: Ꙗ҆́кѡ ѿ ѡ҆броще́нїѧ червлени́цы  пречⷭ҇таѧ, оу҆́мнаѧ багрѧни́ца є҆мманꙋ́илева, внꙋ́трь  во чре́вѣ твое́мъ пло́ть и҆стка́сѧ. тѣ́мже бцⷣꙋ  вои́стиннꙋ тѧ̀ почита́емъ. (л. рк҃є) 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ: 
Оу҆млⷭ҇рдисѧ сп҃си́ мѧ, сн҃е дв҃довъ поми́лꙋй,  бѣснꙋ́ющыѧсѧ сло́вомъ и҆сцѣли́вый, гла́съ же  бл҃гоꙋтро́бный ꙗ҆́кѡ разбо́йникꙋ мнѣ̀ рцы̀: а҆ми́нь  глаго́лю тебѣ̀, со мно́ю бꙋ́деши въ раѝ, є҆гда̀  прїидꙋ̀ во сла́вѣ мое́й. 
Разбо́йникъ ѡ҆глаго́ловаше тѧ̀, разбо́йникъ  бг҃осло́вѧше тѧ̀, ѻ҆́ба бо на крⷭ҇тѣ̀ сви́сѧста: но ѽ  бл҃гоꙋтро́бне, ꙗ҆́кѡ вѣ́рномꙋ разбо́йникꙋ твоемꙋ̀,  позна́вшемꙋ тѧ̀ бг҃а, и҆ мнѣ̀ ѿве́рзи две́рь сла́внагѡ  црⷭ҇твїѧ твоегѡ̀. 
Тва́рь содрога́шесѧ распина́ема тѧ̀ ви́дѧщи, го́ры  и҆ ка́мєнїѧ стра́хомъ распада́хꙋсѧ, и҆ землѧ̀  сотрѧса́шесѧ, и҆ а҆́дъ ѡ҆бнажа́шесѧ, и҆ соѡмрача́шесѧ  свѣ́тъ во днѝ, зрѧ̀ тебѐ і҆и҃се пригвожде́на ко  крестꙋ̀. 
Досто́йныхъ покаѧ́нїѧ плодѡ́въ не и҆стѧжѝ ѿ  менѐ: и҆́бо крѣ́пость моѧ̀ во мнѣ̀ ѡ҆скꙋдѣ̀, се́рдце  мнѣ̀ да́рꙋй при́снѡ сокрꙋше́нное, нищетꙋ́ же дх҃о́внꙋю,  да сїѧ̑ тебѣ̀ принесꙋ̀, ꙗ҆́кѡ прїѧ́тнꙋю же́ртвꙋ,  є҆ди́не сп҃се. 
Сꙋдїѐ мо́й, и҆ вѣ́дче мо́й, хотѧ́й па́ки прїитѝ  со а҆́гг҃лы, сꙋди́ти мі́рꙋ всемꙋ̀, млⷭ҇тивнымъ твои́мъ  ѻ҆́комъ тогда̀ ви́дѣвъ мѧ̀, пощадѝ и҆ оу҆ще́дри мѧ̀  і҆и҃се, па́че всѧ́кагѡ є҆стества̀ человѣ́ча  согрѣши́вша. 
Марі́и: Оу҆диви́ла є҆сѝ всѣ́хъ стра́ннымъ  житїе́мъ твои́мъ, а҆́гг҃лѡвъ чи́ны, и҆ человѣ́кѡвъ  собо́ры, невеще́ственнѡ пожи́вши, и҆ є҆стество̀  преше́дши: и҆́мже, ꙗ҆́кѡ невеще́ственныма нога́ма  вше́дши марі́е, і҆ѻрда́нъ прешла̀ є҆сѝ. 
Марі́и: Оу҆ми́лостиви созда́телѧ ѡ҆ хва́лѧщихъ  тѧ̀, прпⷣбнаѧ ма́ти, и҆зба́витисѧ ѡ҆ѕлобле́нїй и҆  скорбе́й ѻ҆́крестъ напа́дающихъ: да и҆зба́вившесѧ ѿ  напа́стей, возвели́чимъ непреста́ннѡ просла́вльшаго тѧ̀  гдⷭ҇а. (л. рк҃є ѡ҆б.) 
А҆ндре́ю: А҆ндре́е честны́й, и҆ ѻ҆́тче  требл҃же́ннѣйшїй, па́стырю кри́тскїй, не преста́й  молѧ́сѧ ѡ҆ воспѣва́ющихъ тѧ̀: да и҆зба́вимсѧ всѝ  гнѣ́ва и҆ ско́рби, и҆ тлѣ́нїѧ, и҆ прегрѣше́нїй  безмѣ́рныхъ, чтꙋ́щїи твою̀ па́мѧть вѣ́рнѡ. 
Сла́ва, трⷪ҇ченъ: Ѻ҆ц҃а̀ просла́вимъ, сн҃а  превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ,  трⷪ҇цѣ нераздѣ́льнѣй, є҆ди́ницѣ по сꙋществꙋ̀, ꙗ҆́кѡ  свѣ́тꙋ и҆ свѣ́тѡмъ, и҆ животꙋ̀ и҆ животѡ́мъ,  животворѧ́щемꙋ и҆ просвѣща́ющемꙋ концы̀. 
Бг҃оро́диченъ: Гра́дъ тво́й сохранѧ́й  бг҃ороди́тельнице пречⷭ҇таѧ: въ тебѣ́ бо се́й вѣ́рнѡ  ца́рствꙋѧй, въ тебѣ̀ и҆ оу҆твержда́етсѧ: и҆ тобо́ю  побѣжда́ѧй, побѣжда́етъ всѧ́кое и҆скꙋше́нїе, и҆  плѣнѧ́етъ ра́тники, и҆ прохо́дитъ послꙋша́нїе. 
Та́же пое́мъ ѻ҆́ба ли̑ка: Безсѣ́меннагѡ  зача́тїѧ: 
И҆ про́чее послѣ́дованїе повече́рїѧ. 


(л. рк҃є ѡ҆б.) 
Въ пѧто́къ пе́рвыѧ седми́цы на оу҆́трени 
трⷪ҇чны. По пе́рвомъ стїхосло́вїи глаго́лемъ  сѣда́льны крє́стныѧ ѻ҆смогла́сника, и҆  бг҃оро́диченъ. 
По в҃-мъ же стїхосло́вїи сѣда́ленъ господи́на  і҆ѡ́сифа. Гла́съ в҃. Подо́бенъ: Бл҃гоѡбра́зный  і҆ѡ́сифъ: 
Стрⷭ҇тьмѝ твои́ми безстра́стїе всѣ̑мъ даѧ́й  чл҃вѣколю́бче, стра̑сти пло́ти моеѧ̀ оу҆мертви́въ  крⷭ҇то́мъ бж҃е́ственнымъ, сподо́би ви́дѣти и҆ ст҃о́е  воскрⷭ҇нїе твоѐ гдⷭ҇и. 
Сла́ва, то́йже: 
И҆ ны́нѣ, крⷭ҇тобг҃оро́диченъ: Чⷭ҇тны́мъ  крⷭ҇то́мъ сн҃а твоегѡ̀ сохранѧ́еми, влⷣчце чⷭ҇таѧ бцⷣе,  всѧ́кїй прило́гъ борца̀,  (л. рк҃ѕ) всѝ оу҆до́бь  побѣжда́емъ: тѣ́мже тѧ̀ по до́лгꙋ при́снѡ  оу҆бл҃жа́емъ, ꙗ҆́кѡ мт҃рь бж҃їю, и҆ є҆ди́нꙋ наде́ждꙋ  дꙋ́шъ на́шихъ. 
По г҃-мъ же стїхосло́вїи сѣда́ленъ господи́на  ѳео́дѡра. Гла́съ в҃. 
Подо́бенъ: Млⷭ҇рдїѧ сꙋ́щи: 
Чистоты̀ сы́й и҆сто́чникъ, посто́мъ соблюдѝ на́съ  млⷭ҇тиве, при́зри на ны̀ тебѣ̀ припа́дающыѧ, вонмѝ  воздѣѧ́нїю рꙋ́къ на́шихъ, простры́й дла̑ни твоѝ на  дре́вѣ распина́емь ѡ҆ всѣ́хъ земноро́дныхъ,  безпло́тныхъ є҆ди́не гдⷭ҇и. 
Сла́ва, то́йже. И҆ ны́нѣ, крⷭ҇тобг҃оро́диченъ.  Подо́бенъ: 
Дв҃а и҆ мт҃и твоѧ̀ хрⷭ҇тѐ, на дре́вѣ зрѧ́ще тѧ̀  ме́ртва просте́рта, пла́чꙋщи го́рцѣ, сн҃е мо́й,  глаго́лаше, что̀ стра́шное сїѐ та́инство; всѣ̑мъ  да́рꙋѧй жи́знь вѣ́чнꙋю, во́лею на крⷭ҇тѣ̀ ка́кѡ  оу҆мира́еши сме́ртїю поно́сною; 
Канѡ́нъ въ мине́и на ѕ҃. И҆ трипѣ́снцы по чи́нꙋ  и҆́хъ. Стїхосло́вимъ и҆ пѧ́тꙋю пѣ́снь ѻ҆бы́чнѡ. Гла́съ  в҃. 
Пѣ́снь є҃. 
І҆рмо́съ: Просвѣще́нїе во тьмѣ̀ лежа́щихъ: 
Во мнѣ̀ зрѧ̀ грѣ́хъ, льстивомꙋ́дрый, спѣши́тсѧ  и҆ содѣ́йствꙋетъ грѣхꙋ̀: ра́дꙋетсѧ бо вои́стиннꙋ ѡ҆  мое́й поги́бели: но ты́ ми да́ждь и҆справле́нїе сп҃се, во  ѻ҆́нагѡ оу҆бїе́нїе, молю́сѧ. 
Нача̑ла побѣди́вый тьмы̀, на крⷭ҇тѣ̀ твое́мъ,  си́хъ и҆змѝ мѧ̀ ѕлодѣѧ́нїѧ, па́дшаго во глꙋбинꙋ̀  грѣха̀, и҆ въ ꙗ҆́мꙋ безмѣ́стныхъ дѣѧ́нїй, твое́ю же  млⷭ҇тїю сп҃сти́сѧ оу҆пова́юща. 
Оу҆мертви́выйсѧ на крⷭ҇тѣ̀ просте́ртъ,  оу҆мерщвле́ннꙋю грѣхо́мъ ѡ҆живѝ дꙋ́шꙋ мою̀, и҆  честно́е твоѐ воскрⷭ҇нїе дости́гнꙋти, въ ми́рѣ хрⷭ҇тѐ  сподо́би, дѣ́лающа оу҆се́рднѡ твоѧ̑ ѡ҆правда̑нїѧ. (л.  рк҃ѕ ѡ҆б.) 
Бг҃оро́диченъ: Просвѣще́нїе моеѧ̀ не́мощи,  сп҃се́нїе ѡ҆мраче́нныѧ дꙋшѝ моеѧ̀ чⷭ҇таѧ, сп҃си́ мѧ,  сп҃сѝ погиба́юща ѻ҆трокови́це, и҆ въ ри́зꙋ нетлѣ́нїѧ  мѧ̀ ѡ҆блецы̀, и҆стлѣ́вшаго лю́тыми прегрѣше́ньми. 
И҆́ный, гла́съ то́йже. 
І҆рмо́съ: Но́щи преше́дшей: 
Ты̀ на мѣ́стѣ ло́бнѣмъ пло́тїю распѧ́тисѧ  и҆зво́лилъ є҆сѝ, є҆ди́не безсме́ртне, человѣ́ческїй  ро́дъ ѡ҆безсме́ртствꙋѧ, и҆ воз̾ѡбража́ѧ гдⷭ҇и. 
Стрⷭ҇ти твоеѧ̀ доса́дꙋ, тва́рь зрѧ́щи всѧ̀  премѣнѧ́шесѧ, гдⷭ҇и, і҆ꙋде́йскагѡ рыда́ющи оу҆бі́йства:  но претерпѣ́лъ є҆сѝ сп҃стѝ всѧ́чєскаѧ. 
Сла́ва, трⷪ҇ченъ: Ѽ трⷪ҇це всест҃а́ѧ! ты̀ на́ше  слꙋже́нїе, ты̀ и҆ прибѣ́жище и҆ держа́ва, въ  є҆стествѣ̀ є҆ди́номъ тѧ̀ воспѣва́ющымъ, ѡ҆чище́нїе  прегрѣше́нїй низпослѝ. 
Бг҃оро́диченъ: Многоимени́таѧ ѻ҆трокови́це,  ра́дꙋйсѧ бцⷣе, ковче́же, и҆ ста́мно и҆ трапе́зо,  свѣтоно́сный свѣ́щниче, ѻ҆гнезра́чнаѧ кꙋпино̀, горо̀  бж҃їѧ присѣ́ннаѧ. 
Сла́ва тебѣ̀ бж҃е на́шъ, сла́ва тебѣ̀. 
Мі́рꙋ и҆ сꙋ́щымъ въ мі́рѣ ра́доватисѧ прире́кшїи,  ны́нѣ ꙗ҆́кѡ хрⷭ҇тꙋ̀ сраспина́еми, прете́рпимъ доса́дꙋ,  рꙋга́нїе, и҆ дрꙋга̑ѧ, да съ ни́мъ просла́вимсѧ. 
І҆рмо́съ: Но́щи преше́дшей, прибли́жисѧ де́нь, и҆  свѣ́тъ мі́рꙋ возсїѧ̀: сегѡ̀ ра́ди хва́лѧтъ тѧ̀  а҆́гг҃льстїи чи́ни, и҆ славосло́вѧтъ тѧ̀ всѧ́чєскаѧ. 
Пѣ́снь и҃. 
І҆рмо́съ: Въ пе́щь ѻ҆́гненнꙋю: 
Смири́вый себѐ, возне́слсѧ є҆сѝ за  бл҃гоꙋтро́бїе на крⷭ҇тъ, возвыша́ѧй па́дшаго снѣ́дїю  дре́ва и҆ногда̀: тѣ́мже тѧ̀ є҆ди́не пребл҃гі́й,  просла́вленнаго пое́мъ во вѣ́ки. (л. рк҃з) 
Невнима́нїѧ дрема́нїемъ грѣха̀ тѧ́жкїй под̾ѧ́хъ  со́нъ: но ты̀ оу҆снꙋ́вый на крⷭ҇тѣ̀ менѐ ра́ди хрⷭ҇тѐ  мо́й, воздви́гни мѧ̀ па́дшаго, да мѧ̀ не прїи́метъ но́щь  сме́ртнаѧ. 
Ѡ҆слѣпи́всѧ сластьмѝ, ѡ҆бношꙋ̀ дꙋ́шꙋ  ѡ҆мраче́ннꙋю, и҆ смѣе́тсѧ зрѧ́ мѧ льстивомꙋ́дрый вра́гъ:  тѣ́мже мѧ̀ просвѣтѝ, и҆ и҆зба́ви сегѡ̀ ѕло́бы, хрⷭ҇тѐ  во вѣ́ки. 
Бг҃оро́диченъ: Въ лѣ́ности жи́знь и҆жди́въ,  дрема́нїемъ грѣха̀ дꙋ́шꙋ ѡ҆тѧгчи́хъ: неꙋсы́пной же  твое́й мл҃твѣ притека́ю, не да́ждь мнѣ̀ въ сме́рти дв҃о  пречⷭ҇таѧ, оу҆снꙋ́ти. 
И҆́ный. І҆рмо́съ: Въ кꙋпинѣ̀ мѡѷсе́ю: 
Те́рнїемъ вѣнча́всѧ, и҆ во ѻ҆де́ждꙋ ѿ порфѵ́ры  ѡ҆бо́лксѧ, ꙗ҆ви́лсѧ є҆сѝ краснѣ́йшїй хрⷭ҇тѐ,  добро́тою па́че всѣ́хъ сынѡ́въ человѣ́ческихъ, сла́вою  ѡ҆блистава́ѧ. 
Же́лчь и҆ ѻ҆́цетъ пїѧ̀, двѣ̀ стрꙋи̑ пролива́еши,  живота̀ и҆ нетлѣ́нїѧ, и҆з̾ бж҃е́ственныхъ твои́хъ  ре́бръ, вѣ́рою тѧ̀ пою́щымъ, и҆ славосло́вѧщымъ хрⷭ҇тѐ  во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Бж҃ество̀ є҆ди́но трⷪ҇це,  нераздѣли́мое є҆стество̀, раздѣ́льнаѧ же ли́цы,  неги́блющаѧ держа́во, ѻ҆́ч҃е сн҃е и҆ дш҃е, тѧ̀  пѣсносло́вимъ во всѧ̑ вѣ́ки. 
Бг҃оро́диченъ: Бг҃ороди́тельнице чⷭ҇таѧ, нбⷭ҇наѧ  две́ре, сп҃си́тєльнаѧ врата̀, всѣ́хъ хрⷭ҇тїа́нъ  моле́нїе прїимѝ, тебѐ бл҃жа́щихъ во всѧ̑ вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇те ски́птре хрⷭ҇то́въ, цр҃кве ро́ге, царе́й  побѣ́до, храни́телю хрⷭ҇тїа́нъ, ты̀ є҆сѝ просвѣще́нїе  моѐ, ты̀ и҆ похвала̀ моѧ̀ во всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Въ кꙋпинѣ̀ мѡѷсе́ю, дв҃ы чꙋ́до, на  сїна́йстѣй горѣ̀ проѡбрази́вшаго и҆ногда̀, по́йте,  бл҃гослови́те и҆ превозноси́те во всѧ̑ вѣ́ки. (л. рк҃з  ѡ҆б.) 
Пѣ́снь ѳ҃. 
І҆рмо́съ: Ꙗ҆́же пре́жде со́лнца: 
Прокаже́ннꙋю дꙋ́шꙋ мою̀ безмѣ́стными помышле́нїи,  ѡ҆кропле́нїемъ кро́ве твоеѧ̀ ѡ҆чи́сти бж҃їй сло́ве, и҆  ѻ҆́бщника мѧ̀ сла́вы твоеѧ̀ сотворѝ, менѐ ра́ди  безсла́вное претерпѣ́вый хрⷭ҇тѐ распѧ́тїе. 
Ве́сь слѧко́хсѧ тѧгото́ю безмѣ́стныхъ, хрⷭ҇тѐ,  дѣѧ́нїй, и҆ сѣ́тꙋѧ зовꙋ́ ти, чл҃вѣколю́бче: дꙋшѝ  моеѧ̀ неисцѣ̑льныѧ ꙗ҆́звы и҆сцѣлѝ твое́ю честно́ю  кро́вїю, да пою̀ твоѐ бж҃ество̀. 
Снѣ́дь ѕло́бꙋ, и҆ питїѐ небреже́нїе творѧ̀, по  всемꙋ̀ пребыва́ю неиспра́вленъ, снѣ́дей ѡ҆ша́ѧнїемъ  безвре́меннѡ ра́дꙋюсѧ: не сицево́мꙋ бо постꙋ̀ речѐ гдⷭ҇ь  бы́ти. 
Бг҃оро́диченъ: Лю́тагѡ дре́внѧгѡ ѿрече́нїѧ  гꙋби́тельницꙋ, и҆ прама́тере и҆справле́нїе, ро́да къ бг҃ꙋ  винꙋ̀ присвое́нїѧ, къ зижди́телю мо́стъ, тѧ̀ бцⷣе  велича́емъ. 
И҆́ный. І҆рмо́съ: Чⷭ҇тꙋю и҆ пречⷭ҇тꙋю: 
На дре́вѣ распе́ншꙋсѧ тѝ тва́рь колеба́шесѧ,  бг҃ъ сы́й пострада́лъ є҆сѝ пло́тски, за бл҃гоꙋтро́бїе  щедро́тъ, да сп҃се́ши на́съ. 
Крⷭ҇та̀ твоегѡ̀ гдⷭ҇и, си́ла вели́каѧ: и҆́бо  ѡ҆бразꙋ́юще сего̀ въ себѣ̀, а҆́бїе де́монѡвъ крѣ́пость  ѿража́емъ. 
Сла́ва, трⷪ҇ченъ: Є҆ди́нице трїѷпоста́снаѧ,  трⷪ҇це є҆ди́нственнаѧ, гдⷭ҇онача́лїе, є҆стество̀  равносла́вное, ѻ҆́ч҃е, сн҃е, и҆ бж҃е́ственный дш҃е,  сп҃сѝ всѣ́хъ на́съ. 
Бг҃оро́диченъ: Ра́дꙋйсѧ ѡ҆чисти́лище мі́рꙋ бцⷣе,  въ не́же притека́юще всѝ грѣ́шнїи, къ бг҃ꙋ примире́нїе  при́снѡ ѡ҆брѣта́емъ. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇та̀ твоегѡ̀ гдⷭ҇и, бж҃е́ственнымъ могꙋ́тствомъ  оу҆крѣпи́ мѧ, непоро́чное и҆ чи́стое вре́мѧ поста̀,  тебѣ̀ приноси́ти. (л. рк҃и) 
І҆рмо́съ: Чⷭ҇тꙋю и҆ пречⷭ҇тꙋю мт҃рь и҆ дв҃ꙋ,  пѣ́сньми пѣ́сней, всѝ вѣ́рнїи, бл҃гоче́стнѡ ꙗ҆́кѡ  бцⷣꙋ велича́емъ. 
Свѣти́ленъ гла́са. 
На стїхо́внѣ самогла́сенъ днѐ, два́жды, гла́съ  и҃: 
По́стное завѣща́нїе ра́достнѡ воспрїи́мемъ: а҆́ще  бо бы сїѐ пра́ѻтецъ сохрани́лъ, є҆де́мскагѡ  ѿпаде́нїѧ не прїѧ́ли бы́хомъ. кра́сный бѣ̀ въ  видѣ́нїе, и҆ до́брый въ снѣ́дь, оу҆мори́вый менѐ  пло́дъ: да не восхи́тимсѧ вѣ́ждами, ни да оу҆слади́тсѧ  на́ша горта́нь почита́емыми бра́шны, по прїѧ́тїи же  безче́ствꙋемыми. бѣжи́мъ невоздержа́нїѧ, и҆ по  насыще́нїи страсте́мъ не покори́мсѧ. назна́менаимсѧ  кро́вїю, ѡ҆ на́съ веде́нагѡ на сме́рть во́лею, и҆ не  ко́снетсѧ на́съ гꙋби́тель: и҆ снѣ́мы па́схꙋ хрⷭ҇то́вꙋ  сщ҃е́ннѣйшꙋю, во сп҃се́нїе дꙋ́шъ на́шихъ. 
Мч҃нченъ. Что́ вы нарече́мъ ст҃і́и; херꙋві́мы ли;  ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли;  ꙗ҆́кѡ непреста́ннѡ просла́висте є҆го̀. а҆́гг҃лы ли;  тѣ́ла бо ѿврати́стесѧ. си̑лы ли; дѣ́йствꙋете бо  чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нїѧ,  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ, гла́съ  то́йже. 
Подо́бенъ: Ѽ пресла́внагѡ чꙋдесѐ! 
Ꙗ҆́кѡ ви́дѣ тѧ̀ распина́ема на ло́бнѣмъ сп҃се,  и҆змѣнѧ́шесѧ всѧ̀ тва́рь, и҆ содрога́шесѧ дви́жꙋщесѧ не  терпѧ́щи. дв҃а же чⷭ҇таѧ и҆ мт҃и твоѧ̀, рыда́ющи тебѣ̀  вопїѧ́ше: оу҆вы̀ мнѣ̀, ѽ ча́до моѐ, сп҃се мо́й  сладча́йшїй, что̀ но́вое сїѐ и҆ пресла́вное и҆ стра́нное  видѣ́нїе; 
Бл҃го є҆́сть: и҆ про́чее послѣ́дованїе. Ча́съ  а҃-й без̾ стїхосло́вїѧ: та́кожде и҆ въ про́чыѧ пѧткѝ  ст҃ы́ѧ вели́кїѧ м҃-цы. (л. рк҃и ѡ҆б.) 
На ѕ҃-мъ часѣ̀ тропа́рь, гла́съ є҃: 
Многогрѣхо́вное на́ше житїѐ, и҆ непокаѧ́нный  нра́въ щедро́тами предварѝ гдⷭ҇и: ра́звѣ бо тебѐ  и҆но́гѡ не вѣ́мы, живото́мъ и҆ сме́ртїю влⷣчествꙋюща,  сп҃сѝ ꙗ҆́кѡ чл҃вѣколю́бецъ. 
Прокі́менъ, ѱало́мъ з҃і, гла́съ з҃: Возлюблю́  тѧ гдⷭ҇и крѣ́посте моѧ̀, гдⷭ҇ь оу҆твержде́нїе моѐ.  Сті́хъ: Бг҃ъ мо́й, помо́щникъ мо́й. 
Прⷪ҇ро́чества и҆са́їина чте́нїе. [Глава̀ г҃, ст. а҃-  д҃і.] 
Сѐ влⷣка гдⷭ҇ь саваѡ́ѳъ ѿи́метъ ѿ  і҆ерⷭ҇ли́ма и҆ ѿ і҆ꙋде́и крѣ́пкаго, и҆ крѣ́пкꙋю,  крѣ́пость хлѣ́ба, и҆ крѣ́пость воды̀: И҆споли́на, и҆  крѣ́пкаго, и҆ человѣ́ка ра́тника, и҆ сꙋдїю̀, и҆  прⷪ҇ро́ка, и҆ смотрели́ваго, и҆ ста́рца: И҆  пѧтьдесѧтонача́льника, и҆ ди́внаго совѣ́тника, и҆  премꙋ́драго а҆рхїте́ктона, и҆ разꙋ́мнаго послꙋ́шателѧ. И҆  поста́влю ю҆́ношы кнѧ́зи и҆́хъ, и҆ рꙋга́тели  госпо́дствовати бꙋ́дꙋтъ и҆́ми: И҆ напада́ти и҆́мꙋтъ  лю́дїе, человѣ́къ на человѣ́ка, и҆ человѣ́къ на  бли́жнѧго своего̀: прирази́тсѧ ѻ҆троча̀ къ ста́рцꙋ, и҆  безче́стный къ честно́мꙋ. Ꙗ҆́кѡ и҆́метсѧ человѣ́къ  бра́та своегѡ̀, и҆лѝ дома́шнѧгѡ ѻ҆тца̀ своегѡ̀,  глаго́лѧ: ри́зꙋ и҆́маши, началово́ждь на́мъ бꙋ́ди, и҆  бра́шно моѐ под̾ тобо́ю да бꙋ́детъ. И҆ ѿвѣща́въ въ  де́нь ѻ҆́ный рече́тъ: не бꙋ́дꙋ тво́й началово́ждь,  нѣ́сть бо въ домꙋ̀ мое́мъ ни хлѣ́ба, ни ри́зы: не бꙋ́дꙋ  началово́ждь лю́демъ си̑мъ. Ꙗ҆́кѡ ѡ҆ста́вленъ бы́сть  і҆ерⷭ҇ли́мъ и҆ і҆ꙋде́а падѐ, и҆ ꙗ҆зы́къ и҆́хъ со  беззако́нїемъ, не покарѧ́ютсѧ гдⷭ҇ви. Сегѡ̀ ра́ди ны́нѣ  смири́сѧ сла́ва и҆́хъ, и҆ стꙋ́дъ лица̀ и҆́хъ проти́вꙋ  ста̀ и҆̀мъ: грѣ́хъ же сво́й ꙗ҆́кѡ содо́мскїй  возвѣсти́ша, и҆ ꙗ҆ви́ша. го́ре дꙋшѝ и҆́хъ, занѐ  оу҆мы́слиша совѣ́тъ лꙋка́вый на себѐ сами́хъ, (л.  рк҃ѳ) Ре́кше: свѧ́жемъ првⷣнаго, ꙗ҆́кѡ непотре́бенъ  на́мъ є҆́сть: оу҆̀бо плоды̀ дѣ́лъ свои́хъ снѣдѧ́тъ.  Го́ре беззако́нномꙋ, лꙋка̑ваѧ бо приключа́тсѧ є҆мꙋ̀ по  дѣлѡ́мъ рꙋ́къ є҆гѡ̀. Лю́дїе моѝ, приста̑вницы ва́ши  пожина́ютъ ва́съ, и҆ и҆стѧза́ющїи ѡ҆блада́ютъ ва́ми:  лю́дїе моѝ, бл҃жа́щїи ва́съ льстѧ́тъ вы̀, и҆ стєзѝ  но́гъ ва́шихъ возмꙋща́ютъ. Но ны́нѣ оу҆стро́итсѧ гдⷭ҇ь  на сꙋ́дъ, и҆ поста́витъ на сꙋ́дъ лю́ди своѧ̑. Са́мъ гдⷭ҇ь  на сꙋ́дъ прїи́детъ со старѣ̑йшины люде́й, и҆ съ кнѧ́зи  и҆́хъ. 
Прокі́менъ, ѱало́мъ и҃і, гла́съ ѕ҃: Гдⷭ҇и,  помо́щниче мо́й, и҆ и҆зба́вителю мо́й. Сті́хъ: Нб҃са̀  повѣ́даютъ сла́вꙋ бж҃їю: 
Вѣ́домо да є҆́сть, ꙗ҆́кѡ послѣ́дованїе мине́и  прилꙋчи́вшагѡсѧ ст҃а́гѡ въ сꙋббѡ́тꙋ и҆ въ недѣ́лю  пое́тсѧ на повече́рїи, и҆лѝ є҆гда̀ хо́щетъ  є҆кклисїа́рхъ. 
Въ пѧто́къ ве́чера во свѣти́льничное, 
по ѻ҆бы́чномъ стїхосло́вїи, на Гдⷭ҇и воззва́хъ,  поста́вимъ стїхѡ́въ і҃, и҆ пое́мъ стїхи̑ры,  самогла́сенъ днѐ, два́жды. Гла́съ є҃: 
Прїиди́те вѣ́рнїи, дѣ́лаимъ во свѣ́тѣ дѣла̀  бж҃їѧ, ꙗ҆́кѡ во днѝ бл҃гоѡбра́знѡ хо́димъ, всѧ́кое  непра́ведное списа́нїе ѿ себѐ бли́жнѧгѡ ѿи́мемъ, не  полага́юще претыка́нїѧ семꙋ̀ въ собла́знъ. ѡ҆ста́вимъ  пло́ти сладостра́стїе, возрасти́мъ дꙋшѝ дарова̑нїѧ,  дади́мъ тре́бꙋющымъ хлѣ́бъ, и҆ пристꙋ́пимъ хрⷭ҇тꙋ̀ въ  покаѧ́нїи вопїю́ще: бж҃е на́шъ, поми́лꙋй на́съ. 
Та́же пое́мъ и҆ четы́ре мч҃ничны ѻ҆ктѡ́иха,  прилꙋчи́вшагѡсѧ гла́са. 
Та́же самогла́сны д҃, ст҃а́гѡ ѳео́дѡра. Гла́съ в҃: 
Прїиди́те мч҃нколю́бцы всѝ, дх҃о́внѡ  возвесели́мсѧ, и҆ торжествꙋ́имъ: дне́сь бо предлага́етъ  трапе́зꙋ та́йнꙋю мч҃нкъ ѳео́дѡръ, веселѧ́щꙋю  празднолю́бцєвъ на́съ, є҆́же (л. рк҃ѳ ѡ҆б.) вопи́ти къ  немꙋ̀: ра́дꙋйсѧ стрⷭ҇тоте́рпче непобѣди́мый, прещє́нїѧ  мꙋчи́телей на землѝ разори́вый. ра́дꙋйсѧ, бре́нное твоѐ  тѣ́ло за хрⷭ҇та̀ ѿда́вый мꙋ́камъ. ра́дꙋйсѧ, въ  разли́чныхъ бѣда́хъ, и҆скꙋ́сный во́инъ ꙗ҆ви́выйсѧ  нбⷭ҇нагѡ во́инства. тѣ́мже мо́лимъ тѧ̀ мч҃нкѡвъ  оу҆краше́нїе, моли́сѧ ѡ҆ дꙋша́хъ на́шихъ. 
Бг҃одарова́ннꙋю бл҃года́ть чꙋде́съ твои́хъ, мч҃нче  ѳео́дѡре, всѣ̑мъ простира́еши, вѣ́рою къ тебѣ̀  притека́ющымъ, є҆́юже хва́лимъ тѧ̀, глаго́люще:  плѣнє́нныѧ и҆збавлѧ́еши, и҆сцѣлѧ́еши болѧ́щыѧ, ни́щыѧ  ѡ҆богаща́еши: и҆ сп҃са́еши пла́вающыѧ, сꙋ́етное тече́нїе  оу҆держава́еши рабѡ́въ, и҆ тщеты̀ ꙗ҆вле́нїе твори́ши  оу҆крада́ющымъ страда́льче, и҆ во́ины наказꙋ́еши  восхище́нїѧ ѡ҆греба́тисѧ, младе́нцємъ да́рꙋеши  ми́лостивнѡ прошє́нїѧ, те́плый ѡ҆брѣта́ешисѧ  предста́тель творѧ́щымъ твою̀ сщ҃е́ннꙋю па́мѧть. съ  ни́миже и҆ на́съ страда́льче сщ҃е́ннѣйшїй,  воспѣва́ющымъ твоѐ мꙋче́нїе, просѝ оу҆ хрⷭ҇та̀ ве́лїю  млⷭ҇ть. 
Да́ръ бж҃їй превы́шшїй показа́лсѧ є҆сѝ мч҃нче  ѳео́дѡре: занѐ и҆ по кончи́нѣ ꙗ҆́кѡ жи́въ  притека́ющымъ дае́ши прошє́нїѧ. тѣ́мже сы́нꙋ  восхище́ннꙋ жены̀ и҆ногда̀, плѣне́ннꙋ и҆новѣ́рными  во́ины, предста́вши вдови́ца слеза́ми хра́мъ тво́й  моча́ше: ты́ же ꙗ҆́кѡ млⷭ҇тивъ на конѣ̀ бѣ́ломъ  наше́дъ, сеѧ̀ ѻ҆́трока предста́вилъ є҆сѝ неви́димѡ: и҆  по се́мъ и҆ съ си́мъ дѣ́йствꙋѧй чꙋдесы̀, не преста́лъ  є҆сѝ. но молѝ хрⷭ҇та̀ бг҃а, сп҃сти́сѧ дꙋша́мъ на́шымъ. 
Бж҃е́ственныхъ дарѡ́въ тезоимени́та тѧ̀ чтꙋ̀,  требл҃же́нне ѳео́дѡре: свѣ́та бо бж҃е́ственнагѡ  незаходи́мое свѣти́ло ꙗ҆вле́йсѧ, оу҆ѧсни́лъ є҆сѝ  страда́ньми твои́ми всю̀ тва́рь: и҆ ѻ҆гнѧ̀ си́льнѣйшїй  ꙗ҆ви́всѧ, пла́мень оу҆гаси́лъ є҆сѝ, и҆ льсти́вагѡ  ѕмі́ѧ главꙋ̀ сокрꙋши́лъ є҆сѝ. тѣ́мже во страда́нїихъ  твои́хъ хрⷭ҇то́съ приклони́всѧ, вѣнча̀ (л. р҃л)  бж҃е́ственнꙋю главꙋ̀ твою̀ великомч҃нче страда́льче,  ꙗ҆́кѡ и҆мѣ́ѧй дерзнове́нїе къ бг҃ꙋ, прилѣ́жнѡ моли́сѧ  ѡ҆ дꙋша́хъ на́шихъ. 
Сла́ва, гла́съ ѕ҃: Сосꙋ́да оу҆потреби́въ вра́гъ  соѿстꙋ́пника мꙋчи́телѧ, оу҆мышле́нїемъ лю́тымъ,  посто́мъ ѡ҆чища́ющыѧсѧ лю́ди бл҃гочести̑выѧ, ѿ  скве́рныхъ же́ртвъ, ѡ҆скверне́нными бра́шны ѿкꙋша́шесѧ  ѡ҆скверни́ти: но ты̀ ѻ҆́нагѡ оу҆хищре́нїе мꙋдрѣ́йшимъ  разрꙋши́лъ є҆сѝ оу҆мышле́нїемъ, во снѣ̀ предста́лъ  є҆сѝ тогда́шнемꙋ а҆рхїере́ю, и҆ глꙋбо́кое ра́зꙋма  ѿкрыва́ѧ, и҆ безмѣ́стное начина́нїе ꙗ҆влѧ́ѧ, и҆  тебѣ̀ оу҆́бѡ бл҃года́рствєннаѧ приносѧ́ще, сп҃са  написꙋ́емъ, лѣ́тное воспомина́нїе бы́вшагѡ чꙋдесѐ  творѧ́ще: и҆ про́чее молѧ́щесѧ, ѿ оу҆мышле́нїй  лꙋка́вагѡ невреди̑мымъ сп҃сти́сѧ, къ бг҃ꙋ твои́ми  мл҃твами мч҃нче ѳео́дѡре. 
И҆ ны́нѣ, бг҃оро́диченъ гла́са. Вхо́дъ без̾  є҆ѵⷢ҇лїа. Свѣ́те ти́хїй: 
Прокі́менъ, ѱало́мъ ѳ҃і. Гла́съ є҃:  Оу҆слы́шитъ тѧ̀ гдⷭ҇ь въ де́нь печа́ли. Сті́хъ:  Защи́титъ тѧ̀ и҆́мѧ бг҃а і҆а́кѡвлѧ. 
Бытїѧ̀ чте́нїе. [Глава̀ в҃, ст. к҃-к҃є. глава̀ г҃,  ст. а҃- к҃.] 
Наречѐ а҆да́мъ и҆мена̀ всѣ̑мъ скотѡ́мъ, и҆  всѣ̑мъ пти́цамъ нбⷭ҇нымъ, и҆ всѣ̑мъ ѕвѣрє́мъ  зємны́мъ, а҆да́мꙋ же не ѡ҆брѣ́тесѧ помо́щникъ подо́бный  є҆мꙋ̀. И҆ наложѝ бг҃ъ и҆зстꙋпле́нїе на а҆да́ма, и҆  оу҆́спе: и҆ взѧ̀ є҆ди́но ѿ ре́бръ є҆гѡ̀, и҆  и҆спо́лни пло́тїю вмѣ́стѡ є҆гѡ̀. И҆ созда̀ гдⷭ҇ь бг҃ъ  ребро̀, є҆́же взѧ̀ ѿ а҆да́ма, въ женꙋ̀, и҆ приведѐ  ю҆̀ ко а҆да́мꙋ. И҆ речѐ а҆да́мъ: сѐ ны́нѣ ко́сть ѿ  косте́й мои́хъ, и҆ пло́ть ѿ пло́ти моеѧ̀: сїѧ̀  нарече́тсѧ жена̀, ꙗ҆́кѡ ѿ мꙋ́жа своегѡ̀ взѧта̀ бы́сть  сїѧ̀. Сегѡ̀ ра́ди ѡ҆ста́витъ человѣ́къ ѻ҆тца̀ своего̀  и҆ ма́терь, и҆ прилѣпи́тсѧ къ женѣ̀ свое́й, и҆ бꙋ́дета  два̀ въ пло́ть є҆ди́нꙋ. И҆ бѣ́ста ѻ҆́ба на̑га, а҆да́мъ  же и҆ жена̀ є҆гѡ̀, и҆ не стыдѧ́стасѧ. Ѕмі́й же бѣ̀  мꙋдрѣ́йшїй (л. р҃л ѡ҆б.) всѣ́хъ ѕвѣре́й сꙋ́щихъ на  землѝ, и҆̀хже сотворѝ гдⷭ҇ь бг҃ъ. и҆ речѐ ѕмі́й  женѣ̀: что̀ ꙗ҆́кѡ речѐ бг҃ъ: да не ꙗ҆́сте ѿ  всѧ́кагѡ дре́ва ра́йскагѡ; И҆ речѐ жена̀ ѕмі́ю: ѿ  всѧ́кагѡ дре́ва ра́йскагѡ ꙗ҆́сти бꙋ́демъ: Ѿ плода́ же  дре́ва, є҆́же є҆́сть посредѣ̀ раѧ̀, речѐ бг҃ъ, да не  ꙗ҆́сте ѿ негѡ̀, нижѐ прикосне́тесѧ є҆мꙋ̀, да не  оу҆́мрете. И҆ речѐ ѕмі́й женѣ̀: не сме́ртїю  оу҆́мрете. Вѣ́дѧше бо бг҃ъ, ꙗ҆́кѡ во́ньже а҆́ще де́нь  снѣ́сте ѿ негѡ̀, ѿве́рзꙋтсѧ ѻ҆́чи ва́ши, и҆ бꙋ́дете  ꙗ҆́кѡ бо́зи, вѣ́дѧще до́брое и҆ лꙋка́вое. И҆ ви́дѣ  жена̀, ꙗ҆́кѡ добро̀ дре́во въ снѣ́дь, и҆ ꙗ҆́кѡ  оу҆го́дно ѻ҆чи́ма ви́дѣти, и҆ красно̀ є҆́сть, є҆́же  разꙋмѣ́ти: и҆ взе́мши ѿ плода̀ є҆гѡ̀, ꙗ҆дѐ: и҆  дадѐ мꙋ́жꙋ своемꙋ̀ съ собо́ю, и҆ ꙗ҆до́ста. И҆  ѿверзо́шасѧ ѻ҆́чи ѻ҆бѣ́ма, и҆ разꙋмѣ́ша, ꙗ҆́кѡ  на́зи бѣ́ша, и҆ сши́ста ли́ствїе смоко́вное, и҆  сотвори́ста себѣ̀ препоѧ̑санїѧ. И҆ оу҆слы́шаста гла́съ  гдⷭ҇а бг҃а, ходѧ́ща въ раѝ по полꙋ́дни: и҆ скры́стасѧ  а҆да́мъ же и҆ жена̀ є҆гѡ̀ ѿ лица̀ гдⷭ҇а бг҃а посредѣ̀  дре́ва ра́йскагѡ. И҆ призва̀ гдⷭ҇ь бг҃ъ а҆да́ма, и҆ речѐ  є҆мꙋ̀: а҆да́ме, гдѣ̀ є҆сѝ; И҆ речѐ є҆мꙋ̀: гла́съ  слы́шахъ тебѐ ходѧ́ща въ раѝ, и҆ оу҆боѧ́хсѧ ꙗ҆́кѡ  на́гъ є҆́смь, и҆ скры́хсѧ. И҆ речѐ є҆мꙋ̀ бг҃ъ: кто̀  возвѣстѝ тебѣ̀, ꙗ҆́кѡ на́гъ є҆сѝ, а҆́ще не бы̀ ѿ  дре́ва, є҆го́же заповѣ́дахъ тебѣ̀, сегѡ̀ є҆ди́нагѡ не  ꙗ҆́сти, ѿ негѡ̀ ꙗ҆́лъ є҆сѝ; И҆ речѐ а҆да́мъ:  жена̀, ю҆́же да́лъ є҆сѝ со мно́ю, та́ ми дадѐ ѿ дре́ва, и҆ ꙗ҆до́хъ. И҆ речѐ гдⷭ҇ь бг҃ъ женѣ̀: что̀  сїѐ сотвори́ла є҆сѝ; и҆ речѐ жена̀: ѕмі́й прельсти́  мѧ, и҆ ꙗ҆до́хъ. И҆ речѐ гдⷭ҇ь бг҃ъ ѕмі́ю: ꙗ҆́кѡ  сотвори́лъ є҆сѝ сїѐ, про́клѧтъ ты̀ ѿ꙾꙾па́че  всѣ́хъ скотѡ́въ, и҆ ѿ всѣ́хъ ѕвѣре́й земны́хъ: на  пе́рсехъ твои́хъ и҆ чре́вѣ ходи́ти бꙋ́деши, и҆ зе́млю  снѣ́си всѧ̑ дни̑ живота̀ твоегѡ̀. И҆ враждꙋ̀ положꙋ̀  междꙋ̀ тобо́ю, и҆ междꙋ̀ жено́ю, и҆ междꙋ̀ сѣ́менемъ  твои́мъ, и҆ междꙋ̀ сѣ́менемъ тоѧ̀: то́й твою̀ (л. рл҃а)  ꙾блюстѝ бꙋ́детъ꙾є҆вр: ꙾сотре́тъ꙾ главꙋ̀, и҆ ты̀  блюстѝ бꙋ́деши є҆гѡ̀ пѧ́тꙋ. И҆ женѣ̀ речѐ:  оу҆множа́ѧ оу҆мно́жꙋ печа́ли твоѧ̑, и҆ воздыха̑нїѧ  твоѧ̑, въ болѣ́знехъ роди́ши ча̑да, и҆ къ мꙋ́жꙋ твоемꙋ̀  ѡ҆браще́нїе твоѐ, и҆ то́й тобо́ю ѡ҆блада́ти бꙋ́детъ. И҆  а҆да́мꙋ речѐ: ꙗ҆́кѡ послꙋ́шалъ є҆сѝ гла́са жены̀  твоеѧ̀, и҆ ꙗ҆́лъ є҆сѝ ѿ дре́ва, є҆го́же  заповѣ́дахъ тебѣ̀ сегѡ̀ є҆ди́нагѡ не ꙗ҆́сти, ѿ  негѡ̀ ꙗ҆́лъ є҆сѝ: проклѧта̀ землѧ̀ въ дѣ́лѣхъ  твои́хъ, въ печа́лехъ снѣ́си тꙋ́ю всѧ̑ дни̑ живота̀  твоегѡ̀. Тє́рнїѧ и҆ волчцы̀ возрасти́тъ тебѣ̀, и҆  снѣ́си травꙋ̀ се́льнꙋю. Въ по́тѣ лица̀ твоегѡ̀ снѣ́си  хлѣ́бъ тво́й, до́ндеже возврати́шисѧ въ зе́млю, ѿ  неѧ́же взѧ́тъ є҆сѝ: ꙗ҆́кѡ землѧ̀ є҆сѝ, и҆ въ зе́млю  ѿи́деши. И҆ наречѐ а҆да́мъ и҆́мѧ женѣ̀ свое́й жи́знь,  ꙗ҆́кѡ та̀ ма́ти всѣ́хъ живꙋ́щихъ. 
Прокі́менъ, ѱало́мъ к҃, гла́съ ѕ҃: Вознеси́сѧ  гдⷭ҇и, си́лою твое́ю, воспое́мъ и҆ пое́мъ си̑лы твоѧ̑.  Сті́хъ: Гдⷭ҇и, си́лою твое́ю возвесели́тсѧ ца́рь. 
При́тчей чте́нїе. [Глава̀ г҃, ст. ѳ҃і-л҃д.] 
Бг҃ъ премꙋ́дростїю ѡ҆снова̀ зе́млю, оу҆гото́ва же  нб҃са̀ ра́зꙋмомъ: Въ чꙋ́вствѣ є҆гѡ̀ бє́здны  разверзо́шасѧ, ѻ҆́блацы же и҆сточи́ша ро́сꙋ. Сы́не да не  премине́ши, соблюди́ же мо́й совѣ́тъ, и҆ мы́сль: Да  жива̀ бꙋ́детъ дꙋша̀ твоѧ̀, и҆ бл҃года́ть бꙋ́детъ на  твое́й вы́и: [бꙋ́детъ же и҆сцѣле́нїе пло́темъ твои̑мъ,  и҆ оу҆врачева́нїе косте́мъ твои̑мъ:] Да хо́диши  надѣ́ѧсѧ въ ми́рѣ во всѣ́хъ пꙋте́хъ твои́хъ, нога́ же  твоѧ̀ не по́ткнетсѧ, А҆́ще бо сѧ́деши, безбоѧ́зненъ  бꙋ́деши, а҆́ще же поспи́ши сла́достнѡ поспи́ши: И҆ не  оу҆бои́шисѧ стра́ха наше́дшагѡ, нижѐ оу҆стремле́нїѧ  нечести́выхъ находѧ́щагѡ. Гдⷭ҇ь бо бꙋ́детъ на всѣ́хъ  пꙋте́хъ твои́хъ, и҆ оу҆тверди́тъ но́гꙋ твою̀, да не  поползне́шисѧ. Не ѿрецы́сѧ бл҃готвори́ти тре́бꙋющемꙋ,  (л. рл҃а ѡ҆б.) є҆гда̀ и҆́мать рꙋка̀ твоѧ̀ помога́ти. Не  рцы̀: ѿше́дъ возврати́сѧ, и҆ заꙋ́тра да́мъ, си́льнꙋ тѝ  сꙋ́щꙋ бл҃готвори́ти: не вѣ́си бо что̀ породи́тъ  находѧ́щїй де́нь. Не соплета́й на дрꙋ́га твоегѡ̀ ѕла̀,  прише́льца сꙋ́ща и҆ оу҆пова́юща на тѧ̀. Не враждꙋ́й на  человѣ́ка тꙋ́не, да не что̀ на тѧ̀ содѣ́етъ ѕло́е. Не  стѧжѝ ѕлы́хъ мꙋже́й поношє́нїѧ, не возревнꙋ́й пꙋтє́мъ  и҆́хъ. Нечи́стъ бо пред̾ гдⷭ҇емъ всѧ́къ  законопрестꙋ́пникъ и҆ съ првⷣными не сочетава́етсѧ.  Клѧ́тва гдⷭ҇нѧ въ домѣ́хъ нечести́выхъ: дворы́ же  првⷣныхъ бл҃гословлѧ́ютсѧ. Гдⷭ҇ь гѡ́рдымъ проти́витсѧ:  смирє́ннымъ же дае́тъ бл҃года́ть. 
Та́же, Да и҆спра́витсѧ мл҃тва моѧ̀: 
И҆ про́чее послѣ́дованїе преждесщ҃е́нныхъ. 
По заамвѡ́нной мл҃твѣ 
пое́мъ настоѧ́щїй моле́бный канѡ́нъ ст҃а́гѡ  ѳео́дѡра. Предло́жши же ко́лѷво, глаго́лемъ ѱало́мъ  рм҃в: Гдⷭ҇и, оу҆слы́ши мл҃твꙋ мою̀: Та́же, Бг҃ъ  гдⷭ҇ь, и҆ ꙗ҆ви́сѧ на́мъ:  
И҆ а҆́бїе тропа́рь, гла́съ в҃: 
Вє́лїѧ вѣ́ры и҆справлє́нїѧ, во и҆сто́чницѣ  пла́мене, ꙗ҆́кѡ на водѣ̀ оу҆покое́нїѧ, ст҃ы́й мч҃нкъ  ѳео́дѡръ ра́довашесѧ: ѻ҆гне́мъ бо всесожже́гсѧ, ꙗ҆́кѡ  хлѣ́бъ сла́дкїй трⷪ҇цѣ принесе́сѧ. тогѡ̀ мл҃твами  хрⷭ҇тѐ бж҃е сп҃сѝ дꙋ́шы на́шѧ. 
Сла́ва, то́йже. 
И҆ ны́нѣ, бг҃оро́диченъ: Всѧ̑ па́че смы́ла, всѧ̑  пресла̑внаѧ твоѧ̑ бцⷣе та̑инства, чистотѣ̀  запеча́танной, и҆ дв҃ствꙋ храни́мꙋ, мт҃и позна́ласѧ  є҆сѝ нело́жна бг҃а ро́ждши и҆́стиннаго: того̀ молѝ  сп҃сти́сѧ дꙋша́мъ на́шымъ. 
И҆ а҆́бїе ѱало́мъ н҃. (л. рл҃в) 
Та́же настоѧ́щїй канѡ́нъ, гла́съ и҃: 
Творе́нїе і҆ѡа́нна дамаски́на, є҆гѡ́же  краестро́чїе: Бж҃їихъ тѧ̀ пою̀ дарѡ́въ тезоимени́те. 
Пѣ́снь а҃. 
І҆рмо́съ: Во́дꙋ проше́дъ: 
Бж҃їѧ тѧ̀ рачи́телѧ ѳео́дѡре вѣ́дый и҆ любо́вїю  неизбѣ́жною твое́ю запе́нсѧ, дꙋ́шꙋ же и҆ тѣ́ло, и҆  словеса̀ похва́лъ возлага́ю. 
Писа́шесѧ повелѣ́нїе бг҃оме́рзкое, же́ртвꙋ  і҆́дѡлѡмъ, а҆ не живо́мꙋ бг҃ꙋ приноси́ти: но приведе́нъ  бы́лъ є҆сѝ, не пожрѧ́й стрⷭ҇тоте́рпче, бг҃ꙋ же и҆мы́й  приведе́нъ бы́ти. 
Сла́ва: Раче́нїемъ бж҃е́ственнымъ пригвожде́нъ,  бг҃а вы́шнѧгѡ сн҃ꙋ є҆диноро́дномꙋ, ѳео́дѡре мч҃нче  вво́инилсѧ є҆сѝ, и҆ по́честей не погрѣши́лъ є҆сѝ. 
Бг҃оро́диченъ: Чи́ни тѧ̀ а҆́гг҃лѡвъ и҆  человѣ́кѡвъ безневѣ́стнаѧ мт҃и восхвалѧ́ютъ  непреста́ннѡ: содѣ́телѧ бо си́хъ, ꙗ҆́кѡ млⷣнца во  ѡ҆б̾ѧ́тїихъ твои́хъ носи́ла є҆сѝ. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе: 
Пѣ́нїе и҆з̾ оу҆сте́нъ мои́хъ, и҆ и҆з̾  болѣ́зненныѧ дꙋшѝ мольбꙋ̀ приношꙋ̀, ю҆́же оу҆ще́дри  стрⷭ҇тоте́рпче ѳео́дѡре. 
Пло́ть покори́лъ є҆сѝ самоде́ржцꙋ, сла́вне  мч҃нче, оу҆мꙋ̀, и҆ ѻ҆бои́ми оу҆гожда́еши созда́вшемꙋ. 
Сла́ва: Ста́лъ є҆сѝ на сꙋди́щи мꙋчи́тельскомъ,  хрⷭ҇та̀ цр҃ѧ̀ бг҃осло́вѧ: жре́ти бо сквє́рнымъ  ѿре́клсѧ є҆сѝ ѳео́дѡре. 
Бг҃оро́диченъ: Тѧ̀ всѝ стѧжа́хомъ прибѣ́жище и҆  стѣ́нꙋ при́снѡ хрⷭ҇тїа́не: тѧ̀ славосло́вимъ немо́лчнѡ  безневѣ́стнаѧ. (л. рл҃в ѡ҆б.) 
Пѣ́снь д҃. 
І҆рмо́съ: Оу҆слы́шахъ гдⷭ҇и: 
Та̑инъ бж҃е́ственныхъ вкꙋси́въ, въ ра́зꙋмѣ мч҃нче  ѳео́дѡре, непосты́днꙋю про́повѣдь бж҃їѧ рожде́нїѧ  и҆сповѣ́далъ є҆сѝ. 
Стра́стное бж҃ество̀ непщева́хꙋ, страсте́мъ  слꙋжа́щїи, и҆̀хже дх҃омъ и҆з̾ѡбличи́лъ є҆сѝ,  страда́льче ѳео́дѡре просвѣща́емь. 
Сла́ва: И҆зба́вителѧ мл҃твою, тебѐ воспѣва́ющымъ  бл҃же́нне ѳео́дѡре, ѿ разли́чныхъ ѡ҆бстоѧ́нїй и҆  страсте́й бы́ти мо́лимъ. 
Бг҃оро́диченъ: Кла́съ возрасти́вшаѧ животворѧ́щїй,  неѡра́ннаѧ ни́во, подаю́щїй мі́рови жи́знь, бцⷣе, сп҃сѝ  пою́щыѧ тѧ̀. 
Пѣ́снь є҃. 
І҆рмо́съ: Оу҆́тренююще: 
Люби́те возлюби́вшаго гдⷭ҇а, возглаша́лъ є҆сѝ  страда́льче ѳео́дѡре, стра́ждꙋщымъ съ тобо́ю мч҃нкѡмъ. 
Ꙗ҆́кѡ ре́вностїю стрⷭ҇тоте́рпче разжиза́ѧсѧ  се́рдцемъ, боги́ню лжеимени́тꙋю съ тре́бищемъ попали́лъ  є҆сѝ. 
Сла́ва: Си́лою непобѣди́мою ѳео́дѡре  стрⷭ҇тоте́рпче, ва́рварскꙋю де́рзость, и҆ моѧ̑ стра̑сти  погꙋбѝ. 
Бг҃оро́диченъ: Дв҃ꙋ по ржⷭ҇твѣ̀ пое́мъ тѧ̀ бцⷣе:  ты́ бо бг҃а сло́ва пло́тїю мі́рови родила̀ є҆сѝ. 
Пѣ́снь ѕ҃. 
І҆рмо́съ: Ѡ҆чи́сти мѧ̀ сп҃се: 
Ко́ль сла́бое, ко́ль немощно́е, богѡ́въ сꙋ́етныхъ  шата́нїе! на ѿмще́нїе своѐ, человѣ́кѡмъ молѧ́шесѧ въ  стоѧ́нїи побѣжда́емое, нело́жныхъ мч҃нкѡвъ  проповѣ́дающихъ и҆́стинꙋ. [Два́жды.] (л. рл҃г) 
Сла́ва: Оу҆крѣпи́всѧ си́лою бж҃їею, мч҃нкѡвъ  сла́во ѳео́дѡре, мꙋ̑ки ѕлочести́выхъ, младе́нєцъ  стрѣлѧ́нїѧ зре́лъ є҆сѝ бл҃же́нне, вѣ́чнꙋющее  бꙋ́дꙋщихъ предзрѧ̀. 
Бг҃оро́диченъ: Да и҆зба́вимсѧ ѿ лю́тыхъ  прегрѣше́нїй мл҃твами твои́ми бг҃ороди́тельнице чⷭ҇таѧ,  и҆ да оу҆лꙋчи́мъ всечⷭ҇таѧ бж҃е́ственнагѡ ѡ҆сїѧ́нїѧ,  и҆з̾ тебѐ неизрече́ннѡ воплоти́вшагѡсѧ сн҃а бж҃їѧ. 
Конда́къ, гла́съ и҃: Вѣ́рꙋ хрⷭ҇то́вꙋ ꙗ҆́кѡ щи́тъ  внꙋ́трь прїи́мъ въ се́рдцы твое́мъ, проти̑вныѧ си̑лы  попра́лъ є҆сѝ многострада́льче, и҆ вѣнце́мъ нбⷭ҇нымъ  вѣнча́лсѧ є҆сѝ вѣ́чнѡ ѳео́дѡре, ꙗ҆́кѡ непобѣди́мый. 
Пѣ́снь з҃. 
І҆рмо́съ: Ѿ і҆ꙋде́и доше́дше: 
Оу҆ра́ненъ бы́лъ є҆сѝ тѣ́ломъ, за  оу҆ра́неннаго сло́ва пло́тїю на́съ ра́ди, и҆ семꙋ̀  бл҃года́рственнѡ веселѧ́сѧ возопи́лъ є҆сѝ,  стрⷭ҇тоте́рпче ѳео́дѡре: ѻ҆тє́цъ на́шихъ бж҃е  бл҃гослове́нъ є҆сѝ. 
Ꙗ҆́кѡ во гро́бѣ положи́сѧ, и҆ во́лею  запечатлѣ́сѧ и҆зба́вителю всѣ́хъ, въ темни́цѣ  запечатлѣ́нной всели́лсѧ є҆сѝ, вопїѧ̀ стрⷭ҇тоте́рпче  ѳео́дѡре: ѻ҆тє́цъ на́шихъ бж҃е бл҃гослове́нъ є҆сѝ. 
Оу҆мерщвле́нъ бы́въ, и҆ стра̑сти плотскі̑ѧ  произволе́нїемъ ѿтрѧ́съ, не снѣ́дїю страстоте́рпче, но  любо́вїю бж҃е́ственною пита́ѧсѧ пѣ́лъ є҆сѝ: ѻ҆тє́цъ  на́шихъ бж҃е бл҃гослове́нъ є҆сѝ. 
Сла́ва: Въ темни́цѣ стрⷭ҇тоте́рпче, ꙗ҆́коже въ  пещѝ ю҆́ношы и҆ногда̀, є҆ди́нъ нетлѣ́нныѧ трⷪ҇цы тебѐ  оу҆крѣплѧ́етъ, ви́дѣнъ бы́въ, вопїю́ща: ѻ҆тє́цъ  на́шихъ бж҃е бл҃гослове́нъ є҆сѝ. 
Бг҃оро́диченъ: На́ше сп҃се́нїе, ꙗ҆́коже  восхотѣ́лъ є҆сѝ сп҃се оу҆стро́ити, во оу҆тро́бꙋ дв҃ы  всели́лсѧ є҆сѝ, ю҆́же мі́рꙋ (л. рл҃г ѡ҆б.)  предста́тельницꙋ показа́лъ є҆сѝ: ѻ҆тє́цъ на́шихъ бж҃е  бл҃гослове́нъ є҆сѝ. 
Пѣ́снь и҃. 
І҆рмо́съ: Седмери́цею пе́щь: 
Ѡ҆слѣпле́нъ оу҆мо́мъ, беззако́нныхъ нача́льникъ,  бг҃очести́вꙋ тебѣ̀ нечести́внѡ претѧ́ше: что̀ всꙋ́е на  человѣ́ка нꙋ́ждею оу҆ме́рша, безꙋ́мне, возложи́лъ  є҆сѝ наде́ждꙋ; но ты̀ возопи́лъ є҆сѝ: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те  во всѧ̑ вѣ́ки. 
Ꙗ҆́кѡ смы́сленный и҆ премꙋ́дрый строи́тель  бл҃года́ти, да́нною тебѣ̀ ѿ бг҃а бл҃года́тїю,  возопи́лъ є҆сѝ ѳео́дѡре, повелѣва́ющемꙋ нечести́внѡ:  се́й стꙋ́дъ мнѣ̀ и҆ пою́щымъ бꙋ́ди: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те  во всѧ̑ вѣ́ки. 
Сла́ва: Ю҆́ношески подвиза́лсѧ є҆сѝ, де́рзостнѡ  и҆з̾ѡбличи́лъ є҆сѝ: что̀ безꙋ́мствꙋеши, мꙋчи́телю  взыва́лъ є҆сѝ, повелѣва́ѧ тва́рємъ слꙋжи́ти ло́жнѡ,  ѡ҆ста́вльшымъ созда́вшаго; но а҆́зъ воспѣва́ю: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те  во всѧ̑ вѣ́ки. 
Бг҃оро́диченъ: Плотски́ми и҆з̾ѡбраже́ньми, и҆  разли́чными гана̑нїи, и҆ знамена́тельными и҆  ѡ҆брази́тельными и҆зрече́ньми, твоѐ предвѣща́хꙋ  бг҃оглаго́ливїи ржⷭ҇тво̀, преесте́ственное и҆ чꙋ́дное  дв҃о: тѣ́мже тѧ̀ веселѧ́щесѧ бл҃гоче́стнѡ восхвалѧ́емъ,  хрⷭ҇та̀ превозносѧ́ще во всѧ̑ вѣ́ки. 
Пѣ́снь ѳ҃. 
І҆рмо́съ: Тѧ̀ неискꙋсобра́чнꙋю: 
Вещество̀ мꙋче́нїѧ твоегѡ̀, бж҃їе ѳео́дѡре  жела́нїе. тѣ́мже тѝ и҆ вещество̀ бы́сть веще́ственномꙋ  тѣ́ло ѻ҆гню̀: и҆́мже къ бж҃е́ственномꙋ ра́дꙋѧсѧ ѻ҆гню̀  и҆зше́лъ є҆сѝ, стрⷭ҇тоте́рпче оу҆го́дниче бж҃їй  ѳео́дѡре. (л. рл҃д) 
Мч҃нче всече́стне, попали́въ, не попали́лсѧ  є҆сѝ: ты́ бо пре́лесть попали́лъ є҆сѝ, бг҃ꙋ же  предстои́ши живы́й, и҆ въ не́мъ мч҃нчески веселѧ́сѧ  стрⷭ҇тоте́рпче, и҆ оу҆го́дниче ѳео́дѡре. 
Сла́ва: Є҆ди́наго тѧ̀ зна́емъ хрⷭ҇та̀, є҆ди́наго  ѿ трⷪ҇цы, во двою̀ совершє́ннꙋ є҆стєствꙋ̀, лю́ди  твоѧ̑ сп҃сѝ сїѧ̑, ꙗ҆̀же стѧжа́лъ є҆сѝ честно́ю твое́ю  кро́вїю, ѳео́дѡра страстоте́рпца мл҃твами. 
Бг҃оро́диченъ: Тѧ̀ неви́димаго бг҃а носи́вшꙋю  ѡ҆б̾ѧ́тїи, на нб҃сѣ́хъ воспѣва́емаго ѿ всеѧ̀ си́лы:  и҆ тобо́ю на́мъ да́рꙋемое вы́нꙋ сп҃се́нїе во ѡ҆бстоѧ́нїи  велича́емъ. 
І҆рмо́съ: Тѧ̀ неискꙋсобра́чнꙋ. мт҃рь бг҃а  вы́шнѧгѡ: тѧ̀ па́че оу҆ма̀ ро́ждшꙋю сло́вомъ вои́стиннꙋ  бг҃а, вы́шшꙋю пречⷭ҇тыхъ си́лъ, немо́лчными  славословле́нїи велича́емъ. 
И҆ а҆́бїе, Трист҃о́е. И҆ тропа́рь ст҃а́гѡ:  Вє́лїѧ вѣ́ры: Сла́ва, конда́къ: Вѣ́рꙋ хрⷭ҇то́вꙋ  ꙗ҆́кѡ щи́тъ: 
И҆ ны́нѣ, бг҃оро́диченъ, гла́съ то́йже: Ꙗ҆́коже  предста́тельство всѝ, и҆ держа́вное застꙋпле́нїе,  прегрѣ́шшїи стѧжа́хомъ всечⷭ҇таѧ, твою̀ те́плꙋю по́мощь  дв҃о мт҃и мр҃і́е, хрⷭ҇тїа́нъ сп҃се́нїе. тѣ́мъ не  преста́й ѡ҆ на́съ молѧ́щи сп҃са, дарова́тисѧ проще́нїю. 
И҆ быва́етъ бл҃гослове́нїе ко́лѷва. Та́же, Бꙋ́ди  и҆́мѧ гдⷭ҇не: И҆ Бл҃гословлю̀ гдⷭ҇а: И҆ дае́тсѧ  преломле́нїе ѿ і҆ере́а. И҆ ѿпꙋ́стъ. А҆ и҆дѣ́же не  бы́ти преждесщ҃е́нной, конча́емъ часы̀ си́це. По  Ѡ҆сла́би, ѡ҆ста́ви: И҆ по коне́чнѣхъ покло́нѣхъ  глаго́лемъ Трист҃о́е. по Ѻ҆́ч҃е на́шъ: Гдⷭ҇и  поми́лꙋй, в҃і. Та́же мл҃тва, Всест҃а́ѧ трⷪ҇це: И҆  начина́емъ вече́рню: Прїиди́те поклони́мсѧ: три́жды.  ѱало́мъ р҃г. Каѳі́сма. И҆ пое́мъ на Гдⷭ҇и воззва́хъ,  стїхи̑ры на ѕ҃. Мч҃нчны г҃. во ѻ҆ктѡ́ихѣ гла́са,  и҆́же на рѧдꙋ̀: И҆ ст҃о́мꙋ ѳео́дѡрꙋ, г҃, Сла́ва,  ѳео́дѡрꙋ: Сосꙋ́да оу҆потреби́въ: И҆ ны́нѣ,  бг҃оро́диченъ, гла́са рѧдова́гѡ. Свѣ́те ти́хїй:  без̾ вхо́да. Чте́нїе. На стїхо́внѣ трїѡ́ди (л. рл҃д  ѡ҆б.) самогла́сенъ днѐ два́жды, и҆ мч҃нченъ, гла́съ  є҃: Бл҃гослове́но во́инство: Сла́ва, ѳео́дѡрꙋ,  гла́съ в҃: Бж҃е́ственныхъ дарѡ́въ: Пи́санъ въ  стїхи́рахъ. И҆ ны́нѣ, бг҃оро́диченъ: Всѐ  оу҆пова́нїе: Ны́нѣ ѿпꙋща́еши: Трист҃о́е. по  Ѻ҆́ч҃е на́шъ:Тропа́рь: Вє́лїѧ вѣ́ры: Сла́ва,  и҆ ны́нѣ, бг҃оро́диченъ: Всѧ̑ па́че смы́сла:  Та́же є҆ктенїа̀, Поми́лꙋй на́съ бж҃е: И҆ покло́ны,  г҃. И҆ ѡ҆блачи́тсѧ сщ҃е́нникъ въ багрѧ́ный фелѡ́нь, и҆  начина́етъ: Бл҃гослове́нъ бг҃ъ на́шъ: И҆ мы̀  глаго́лемъ ѱало́мъ рм҃в: Гдⷭ҇и оу҆слы́ши мл҃твꙋ:  И҆ про́чее ꙗ҆́коже оу҆ка́зано пре́жде. Канѡ́нъ на д҃.  И҆ по соверше́нїи канѡ́на, Вмѣ́стѡ: Досто́йнѡ є҆́сть:  Пое́мъ і҆рмо́съ ѳ҃ пѣ́сни: Тѧ̀ неискꙋсобра́чнꙋю:  Та́же Трист҃о́е. по Ѻ҆́ч҃е на́шъ: Тропа́рь:  Вє́лїѧ вѣ́ры: Сла́ва, конда́къ: Вѣ́рꙋ хрⷭ҇то́вꙋ:  И҆ ны́нѣ, бг҃оро́диченъ: Ꙗ҆́коже предста́тельство:  Та́же мл҃твꙋ над̾ ко́лѷвомъ, бл҃гослове́нїе ко́лѷва.  Посе́мъ, Бꙋ́ди и҆́мѧ гдⷭ҇не: И҆ Бл҃гословлю̀ гдⷭ҇а:  И҆ ѿпꙋ́стъ. И҆ вхо́димъ въ трапе́зꙋ, и҆ вкꙋша́емъ  вїна̀ и҆ є҆ле́а, ра́ди ст҃а́гѡ. Сїѐ прїѧ́хомъ въ  ла́ѵрѣ прпⷣбнагѡ ѻ҆тца̀ на́шегѡ са́ввы, и҆ кїно́вїи  прпⷣбнагѡ вели́кагѡ є҆ѵѳѵ́мїа: но не твори́мъ сегѡ̀  ны́нѣ за че́стность днѐ. Ѻ҆ба́че ꙗ҆ди́мъ варе́нїе съ  сли́вами, без̾ ма́сла и҆ а҆рме́а: произволѧ́ющїи же  ꙗ҆дѧ́тъ сꙋхоѧде́нїе, ꙗ҆́коже и҆ въ сре́дꙋ. 
Подоба́етъ вѣ́дати, ꙗ҆́кѡ во всѣ́хъ пѧтка́хъ  ст҃ы́ѧ и҆ вели́кїѧ четыредесѧ́тницы, на вече́рнѧхъ и҆  повече́рїѧхъ покло́нѡвъ не твори́мъ, то́кмѡ  воѡбражє́нныѧ въ преждеѡсщ҃е́нной, є҆́же є҆́сть по  Да и҆спра́витсѧ: покло́ны г҃. По вхо́дѣ ст҃ы́хъ  дарѡ́въ, покло́ны г҃. И҆ на Бꙋ́ди и҆́мѧ гдⷭ҇не,  покло́ны г҃. 
Повечє́рїѧ же пое́мъ вели̑каѧ, на ни́хже пое́мъ  покѡ́йныѧ канѡ́ны настоѧ́щагѡ гла́са, въ гробни́цѣ. 
Канѡ́ны же въ мине́и настоѧ́щїѧ сꙋббѡ́ты и҆ недѣ́ли  пое́мъ, є҆гда̀ и҆зво́литъ є҆кклисїа́рхъ: є҆ди́нъ  оу҆́бѡ пое́мъ въ повече́рїи пѧтка̀, дрꙋгі́й же канѡ́нъ  пое́мъ въ повече́рїи недѣ́ли. 
Та́кѡ твори́мъ во всѣ́хъ пѧтка́хъ, въ ве́черъ  ст҃ы́ѧ и҆ вели́кїѧ четыредесѧ́тницы. 


(л. рл҃є) 
Въ сꙋббѡ́тꙋ пе́рвꙋю ст҃ы́хъ постѡ́въ, 
на оу҆́трени по шестоѱа́лмїи, пое́мъ Бг҃ъ  гдⷭ҇ь, на гла́съ в҃, и҆ глаго́лемъ тропа́рь ст҃а́гѡ  ѳео́дѡра, два́жды: Вє́лїѧ вѣ́ры: Сла́ва, и҆ ны́нѣ,  бг҃оро́диченъ є҆ди́ножды: Всѧ̑ па́че смы́сла: И҆  ѻ҆бы́чное стїхосло́вїе. По а҃-мъ же стїхосло́вїи пое́мъ  сѣда́льны мч҃ничны, ѻ҆смогла́сника, слꙋчи́вшагѡсѧ  гла́са, съ бг҃оро́дичнымъ. По в҃-мъ же стїхосло́вїи  пое́мъ настоѧ́щыѧ сѣда́льны ст҃а́гѡ ѳео́дѡра. 
Гла́съ г҃. 
Подо́бенъ: Бж҃їѧ вѣ́ры: 
Кипѧ̀ вѣ́ры правосла́вїемъ, пре́лесть оу҆гаси́лъ  є҆сѝ ѕлосла́вїѧ, оу҆праздни́въ і҆́дѡльское безбо́жїе:  и҆ всесожже́нїе бж҃е́ственное бы́въ, чꙋдодѣ́йствїи  ѡ҆роша́еши концы̀ мч҃ниче пресла́вне, хрⷭ҇та̀ бг҃а молѝ,  дарова́ти на́мъ ве́лїю млⷭ҇ть. 
Дрꙋгі́й сѣда́ленъ ст҃а́гѡ, подо́бенъ: 
Бж҃е́ственный да́ръ, тѧ̀ ко сп҃се́нїю все́й дадѐ  вселе́ннѣй, въ страда́льчествахъ оу҆крѣпи́вый тѧ̀  гдⷭ҇ь, дꙋшє́вныѧ на́шѧ болѣ̑зни и҆сцѣлѧ́ѧ, и҆  тѣлє́сныѧ стра̑сти побѣжда́ѧ, мч҃нче ѳео́дѡре, хрⷭ҇та̀  бг҃а молѝ, дарова́ти на́мъ ве́лїю млⷭ҇ть. 
Бг҃оро́диченъ, подо́бенъ: Невмѣсти́маго бг҃а, во  оу҆тро́бѣ твое́й дв҃о пречⷭ҇таѧ носи́вшаѧ, пре́жде  вѣ̑къ ѿ ѻ҆ц҃а̀ нетлѣ́ннѡ возсїѧ́вшаго, сло́ва  ѵ҆поста́снагѡ, и҆ сн҃а є҆диносꙋ́щнаго, сего̀ молѝ съ  прⷪ҇ро́ки и҆ мч҃нки, прпⷣбными, по́стники и҆ првⷣными,  дарова́ти на́мъ разрѣше́нїе прегрѣше́нїй. 
Та́же чте́мъ мꙋче́нїе ст҃а́гѡ. Та́же ѱало́мъ н҃.  И҆ канѡ́нъ ст҃а́гѡ ѻ҆би́тели со і҆рмосы̀ на ѕ҃. И҆  ст҃а́гѡ ѳео́дѡра на и҃: Стїхосло́вимъ же и҆ Гдⷭ҇ви  пое́мъ. (л. рл҃є ѡ҆б.) 
Канѡ́нъ, є҆гѡ́же краестро́чїе: Тѵ́рѡнъ  пресла́вный, сла́ва пе́рвѣй сꙋббѡ́тѣ. Въ пе́рвыхъ же  тропарѣ́хъ канѡ́на, и҆́ное краегране́сїе. Канѡ́нъ,  творе́нїе і҆ѡа́нна, митрополі́та є҆ѵхаі́тскагѡ, гла́съ  д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̑: 
Всѣ́хъ превы́шшїй, тѧ̀ неизрече́ннѡ роди́вшꙋю,  всѣ́хъ предположѝ вы́шшꙋю свои́хъ и҆збра́нныхъ. тѣ́мже  дне́сь сего̀ вѣне́чника пою́ще всепѣ́таѧ, тебѣ̀  предначина́емъ. 
Вели́каго въ мч҃нцѣхъ, страда́льца пресвѣ́тлаго,  и҆мени́таго, и҆ пресла́внаго въ чꙋдесѣ́хъ, ѿ конє́цъ  землѝ и҆ до конє́цъ знамени́таго, пѣ́сньми воспою̀  ѳео́дѡра. 
Де́нь весе́лый въ ско́рбехъ возсїѧ̀, и҆  сѣ́тованїе си́хъ оу҆ѧснѝ, предпра́зднствєннаѧ  предпꙋ̑тїѧ и҆здале́ча, просїѧ́вша бл҃года́тїю  бж҃е́ственнагѡ мч҃нка. 
Кропи́тъ ѡ҆чищє́нїѧ цр҃ковь, кровьмѝ ст҃о́е  заколе́нїе, є҆́же прїѧ́тъ пожре́нный и҆ въ же́ртвꙋ  прїѧ́тый, страда́льчествовавшаго бж҃е́ственныѧ ра́ди  сла́вы є҆гѡ̀. 
Бг҃оро́диченъ: Красно̀ а҆́ще и҆ незрѣ́ло, є҆́же  пра́здновати оу҆зако́нисѧ: оу҆краси́вшаѧ бо всѧ̑  влⷣчца, и҆ ны́нѣ показа̀ сеѧ̀ па́мѧти прїѡбща́ющыѧсѧ  предбѣ́дствꙋющемꙋ кро́вїю. 
И҆́ный канѡ́нъ, тогѡ́же є҆ѵхаі́тскагѡ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ: 
Чꙋ́дный во ст҃ы́хъ вои́стиннꙋ бж҃е, во мнѣ̀  оу҆дивѝ млⷭ҇ти твоѧ̑ хрⷭ҇тѐ, сло́во мѝ да́рꙋѧ, ꙗ҆́кѡ  да чꙋ̑днаѧ восхвалю̀ твоегѡ̀ мч҃нка. 
Тве́рдое въ страда́льчествѣ, и҆ терпѣли́вое въ  болѣ́знехъ показа́лъ є҆сѝ стрⷭ҇тоте́рпче хрⷭ҇то́въ:  ско́рое же па́ки на на́съ по́мощи ꙗ҆влѧ́ѧ твоеѧ̀,  ѳео́дѡре. (л. рл҃ѕ) 
Сла́ва: Бл҃гочести́вꙋю ѻ҆тє́цъ вѣ́рꙋ, ѿ дꙋшѝ  є҆гѡ̀ мꙋчи́тель ѿрѣва́ѧ ѕлѣ̀, нечести́вый совѣ́тъ  бг҃ꙋ прирази́въ, восхотѣ̀ при́снѡ и҆тѝ. 
Бг҃оро́диченъ: Бг҃орѣ́чивыхъ проречє́нїѧ дре́вле  мꙋже́й, на тебѣ̀ и҆спо́лнишасѧ мт҃и дв҃о ꙗ҆́вѣ, ꙗ҆́кѡ  бг҃а ро́ждшаѧ и҆́стиннаго, и҆ чл҃вѣ́ка и҆́стиннаго,  па́че є҆стества̀ и҆ оу҆жа́снѡ. 
Катава́сїа: Ѿве́рзꙋ оу҆ста̀ моѧ̑, и҆  напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆  ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀  чꙋдеса̀. 
Пѣ́снь г҃. 
І҆рмо́съ: Твоѧ̑ пѣсносло́вцы: 
Ви́дѣти де́нь сн҃а твоегѡ̀, жела́юще  хрⷭ҇тоимени́тїи лю́дїе, во ѡ҆́бразъ сегѡ̀ влⷣчце, томꙋ̀  ны́нѣ предпра́зднствꙋютъ, тебѐ носѧ́ще показа́нїе, и҆  сла́внаго стрⷭ҇тоте́рпца твоего̀. 
Побѣжда́ютъ всѧ́кими ѡ҆́бразы лꙋ̑чшаѧ: вели́кїй  бо во страда́льцѣхъ въ весе́лїе и҆змѣнѝ вре́меннꙋю  ско́рбь, ст҃а́гѡ ѕѣ́льное поста̀ ѡ҆брати́въ во  ѡ҆слабле́нїе. 
Сво́йственный и҆ подо́бный тебѣ̀ да́ръ, и҆́бо ѿ  свои́хъ страда́льче: и҆̀хже бо са́мъ всели́лъ є҆сѝ въ  се́й ча́стицѣ твое́й, ѡ҆бра́дованнѡ да́ры тебѣ̀  похва́лъ прино́симъ. 
Добрѣ́йшее ѡ҆снова́нїе положи́лъ є҆сѝ, твои́ми  и҆зрѧ́дствы и҆зрѧ́дне, ѕвѣ́рѧ всегꙋби́тельна, ѻ҆гне́мъ  и҆ оу҆бі́йствомъ ды́шꙋща, низложи́въ ꙗ҆́кѡ бездѣ́льна  преесте́ственною до́блестїю. 
Неи́стовствовавъ но́вый ѿстꙋ́пникъ, по ра́вномꙋ  лю́тѣ дре́внемꙋ, жє́ртвы бра́шномъ ꙗ҆́коже ꙗ҆́домъ  смѣсѝ: но ло́жный ѻ҆каѧ́нникъ премꙋдри́сѧ мч҃нкомъ. 
Бг҃оро́диченъ: И҆спо́лнисѧ оу҆́бѡ всѧ̑ дв҃о,  зна́ти гдⷭ҇а землѧ̀, и҆з̾ тебѐ мі́рꙋ ꙗ҆́вльшасѧ: но  бж҃є́ственнымъ (л. рл҃ѕ ѡ҆б.) мч҃нкѡмъ бл҃года́ть  мно́гаѧ, оу҆тверди́вшымъ самѣ́ми собо́ю и҆́стинꙋ. 
И҆́ный. І҆рмо́съ: Нѣ́сть ст҃ъ: 
Пе́рвѣе въ є҆́ѵины оу҆́ши пошепта́вый ле́стнѡ,  и҆ а҆да́ма то́юже прельсти́вый ле́стнѡ, то́й и҆ ны́нѣ  ꙗ҆́дъ ѕло́бы къ ле́сти и҆злїѧ̀. 
Лестца̀ и҆мѧ́ше на него̀, пита́ше неи́стовство  проти́вꙋ правоживꙋ́щымъ, вре́мѧ взыска́ше пра́вое,  во́ньже ме́рзость сотвори́ти поꙋча́шесѧ  пребеззако́ннѣйшїй. 
Сла́ва: Дне́й нача́токъ ст҃ы́хъ наста̀ постѡ́въ:  въ ни́хже всѧ́кїй хрⷭ҇тїа́нинъ самаго̀ себѐ  воздержа́нїемъ мно́гимъ ѡ҆чи́стивъ, всѣ́хъ ѡ҆ша́ѧсѧ. 
Бг҃оро́диченъ: Наде́ждо мі́рꙋ держа́внаѧ, покро́ве  и҆ предста́тельство всест҃а́ѧ дв҃о, не пре́зри бл҃га́ѧ  молє́нїѧ рабѡ́въ, ѿ любвѐ тѧ̀ при́снѡ  оу҆бл҃жа́ющихъ. 
Катава́сїа: Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ  дх҃о́внѡ оу҆твердѝ, въ бж҃е́ственнѣй твое́й сла́вѣ,  вѣнцє́въ сла́вы сподо́би. 
Сѣда́ленъ, гла́съ и҃: 
Подо́бенъ: Премꙋ́дрости сло́во: 
Бж҃е́ственное всеѻрꙋ́жїе воспрїи́мъ, и҆ і҆́дѡлѡвъ  ле́сть низложи́въ, а҆́гг҃лы воздви́глъ є҆сѝ восхвалѧ́ти  по́двиги твоѧ̑: бж҃е́ственнымъ бо жела́нїемъ оу҆́мъ  распали́въ, сме́рть во ѻ҆гнѝ до́блественнѡ презрѣ́лъ  є҆сѝ. тѣ́мже и҆меноно́снѡ просѧ́щымъ тѧ̀ да́рꙋй  бж҃е́ствєнныѧ дары̀, и҆сцѣле́нїй подаѧ̑нїѧ  стрⷭ҇тоте́рпче ѳео́дѡре: моли́сѧ хрⷭ҇тꙋ̀ бг҃ꙋ,  согрѣше́нїй ѡ҆ставле́нїе дарова́ти, пра́зднꙋющымъ  любо́вїю ст҃ꙋ́ю па́мѧть твою̀. 
Сла́ва, подо́бенъ: 
Маѯїмїа́новыми ласка́ньми не оу҆клони́всѧ,  хрⷭ҇то́выми же словесы̀ мꙋ́жествовавъ, і҆́дѡльское  ка́пище во ѻ҆гнѝ (л. рл҃з) и҆спепели́лъ є҆сѝ,  страда́льчески побѣди́въ до́брѣ сопроти́вника,  прⷪ҇ро́чески преше́лъ є҆сѝ ѻ҆́гнь, ꙗ҆́коже въ водѣ̀.  тѣ́мже досто́йнѡ воздаѧ́нїе подвигѡ́въ, и҆сточа́еши  и҆сцѣлє́нїѧ, страстоте́рпче ѳео́дѡре: моли́сѧ хрⷭ҇тꙋ̀  бг҃ꙋ, прегрѣше́нїй ѡ҆ставле́нїю дарова́тисѧ,  пра́зднꙋющымъ любо́вїю ст҃ꙋ́ю па́мѧть твою̀. 
И҆ ны́нѣ, бг҃оро́диченъ, Подо́бенъ: 
Ꙗ҆́кѡ всенепоро́чнаѧ невѣ́ста творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, ꙗ҆́кѡ прїѧ́телище  сꙋ́щи вы́шнѧгѡ всепѣ́таѧ, беззако́нїѧ мѧ̀ сꙋ́ща  скве́рное жили́ще, и҆ въ ра́зꙋмѣ бы́вша бѣсѡ́въ  и҆гра́лище: потщи́сѧ и҆ си́хъ ѕлодѣ́йствїѧ мѧ̀  и҆зба́вити, свѣ́тлое жили́ще добродѣ́телїю стѧжа́вшаѧ,  свѣтопрїе́мнице нетлѣ́ннаѧ: разженѝ ѻ҆́блакъ  страсте́й, и҆ го́рнїѧ свѣ́тлости сподо́би, и҆ свѣ́та  невече́рнѧгѡ мл҃твами твои́ми. 
Пѣ́снь д҃. 
І҆рмо́съ: сѣдѧ́й въ сла́вѣ: 
Ѽ но́вагѡ и҆ пресла́внагѡ смѣше́нїѧ же и҆  растворе́нїѧ! двⷭ҇твꙋ ржⷭ҇тво̀ соединѝ роди́выйсѧ  бг҃очеловѣ́къ: сѣ́тѡваннымъ же днє́мъ весе́лїе,  своего̀ почита́ѧ страда́льца вмѣсѝ. 
Ви́ждь, ка́кѡ хрⷭ҇та̀ любѧ́ше, хрⷭ҇то́ви  во́инствꙋѧй, враги́ бо сегѡ̀ ре́вностїю и҆ ѻ҆гне́мъ  погꙋбѝ, и҆ себѐ коне́чнѣ до́брꙋю и҆ прїѧ́тнꙋю є҆мꙋ̀  же́ртвꙋ оу҆се́рднѡ ѿдадѐ. 
Побѣдоно́сный ѿ страда́льчествъ до́блїй  разрѣшѝ, дерзнове́ннѡ глаго́лѧ, и҆ презрѣ́нїемъ  мꙋче́нїй зри́тели оу҆диви́въ, и҆ бы́въ все́й тва́ри  но́вое и҆ пресла́вное позо́рище. 
Ко́сть оу҆́бѡ не сокрꙋши́сѧ бг҃а и҆ влⷣки  моегѡ̀, ѽ долготерпѣ́нїѧ, и҆ по оу҆мерщвле́нїи  стра́ждꙋща! во́ина (л. рл҃з ѡ҆б.) же є҆гѡ̀ ѻ҆́гнь  прїе́мъ, и҆ ко́ло оу҆стыдѣ́сѧ, оу҆ме́ршꙋ  прикоснꙋ́тисѧ. 
Бг҃оро́диченъ: Соꙋме́ршїи влⷣцѣ, живота̀  слꙋжи́тели, и҆ совоста́вшїи живꙋ́тъ оу҆ негѡ̀ ны́нѣ  вѣ́чнѡ: и҆ сн҃ꙋ мт҃рь спрославлѧ́ютъ бл҃гословѧ́ще  ѻ҆ц҃а̀, сн҃а и҆ дх҃а ст҃а́го. 
И҆́ный. І҆рмо́съ: Хрⷭ҇то́съ моѧ̀ си́ла: 
Совѣ́тъ совѣщава́етъ нечести́вѣйшїй, зри́те,  ꙗ҆́кѡ вои́стиннꙋ є҆́сть стра́шно: разꙋмѣ́ бо  ѻ҆каѧ́нный ме́рзкими бра́шны, лю́ди хрⷭ҇тѡ́вы  ѡ҆скверни́ти. 
Въ дѣ́ло приведѐ совѣ́тъ беззако́нный:  возбрани́ти бо повелѣ́въ чи́стыхъ ꙗ҆де́нїй бра́шно, и҆  предложи́ти, ꙗ҆̀же ѻ҆́нъ ѡ҆сквернѝ кровьмѝ. 
Сла́ва: Бы́сть ꙗ҆́вственно и҆ ѡ҆глаше́нно  беззако́нїе всѣ̑мъ хрⷭ҇тїа́нѡмъ: тѣ́мже ꙗ҆́коже  оу҆вѣ́дѣша, стеко́шасѧ всѝ кꙋ́пнѡ въ хра́мъ гдⷭ҇нь  ст҃ы́й. 
Бг҃оро́диченъ: Тѧ̀ ро́ждшꙋю предвѣ́чнаго ѿ  ѻ҆ц҃а̀ рожде́ннаго, ны́нѣ вѣ́рнїи мл҃твенницꙋ  предлага́емъ: тоѧ̀ мл҃твами хрⷭ҇тѐ преклоне́нъ,  бл҃гоꙋвѣ́тливъ бꙋ́ди рабѡ́мъ твои̑мъ. 
Катава́сїа: сѣдѧ́й въ сла́вѣ, на прⷭ҇то́лѣ  бж҃ества̀, во ѻ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю, и҆ сп҃се зовꙋ́щыѧ:  сла́ва хрⷭ҇тѐ си́лѣ твое́й. 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ: 
Ѿверза́ютсѧ дне́сь преддвє́рїѧ бл҃года́ти, и҆  оу҆покое́нїе ны́нѣ са́мое проѡбража́етъ воскрⷭ҇нїе:  си́це свѣтоно́снѣ свѣ́тлꙋю влⷣчцꙋ почита́юще, и҆  сла́внаго мч҃нка. 
Да́рꙋетъ тезоимени́тый да́ръ, бг҃ъ, ѳео́дѡра,  возлюби́вшымъ ꙗ҆́вльшаго возлю́бленнагѡ ꙗ҆вле́нїе,  пресла́вныхъ дѣ́лъ творца̀, и҆ бж҃е́ственныхъ си́лъ  самодѣ́телѧ содѣва́емагѡ. (л. рл҃и) 
Ничто́же къ мч҃нкꙋ лꙋ́цы и҆ стрѣ́лы твоѧ̑ вра́же  человѣ́ческагѡ сп҃се́нїѧ: и҆ оу҆ме́рый бо живе́тъ, и҆  возбнꙋ̀, и҆ ѕлодѣ́йствѡмъ твои́мъ противлѧ́ѧйсѧ,  сп҃са́етъ всѧ́каго правосла́внаго. 
Бг҃оро́диченъ: Стра́нное бѧ́ше пре́жде чꙋ́до  бг҃оѻтрокови́це, страда́льческими же свидѣ́тельствы  прїѧ́тъ вѣ́рꙋ несꙋмнѣ́ннꙋ, и҆ вѣ́рꙋемое при́снѡ  пребыва́етъ чꙋди́мое, и҆ вѣ́рнѣ покланѧ́емое. 
И҆́ный. І҆рмо́съ: бж҃їимъ свѣ́томъ твои́мъ: 
Тогда́шнїй оу҆́бѡ а҆рхїере́й ве́сь оу҆жаснꙋ́всѧ,  нечести́вагѡ ꙗ҆́коже оу҆вѣ́дѣ совѣ́тъ, пѣ́сньми  всено́щными бг҃а молѧ́ше, не презрѣ́ти въ коне́цъ люде́й  жре́бїѧ є҆гѡ̀. 
Но ско́рый вои́стиннꙋ помо́щникъ, во и҆́стинѣ и҆  теплотѣ̀ призыва́ющихъ, моле́нїѧ и҆́хъ не презрѣ̀  всѧ́кагѡ: но скорѣ́йшее и҆́мъ содѣ́ловаетъ разрѣше́нїе  начина́нїѧ. 
Сла́ва: Ѿ вы́шнихъ помо́щникъ посыла́етсѧ ꙗ҆́кѡ  скорѣ́е на зе́млю, страстоте́рпецъ ѳео́дѡръ, и҆  пастыренача́льникъ ꙗ҆влѧ́етсѧ, разрѣше́нїе наꙋча́ѧ  беззако́ннагѡ совѣ́та. 
Бг҃оро́диченъ: Никто́же притека́ѧ къ твоемꙋ̀  влⷣчце, застꙋпле́нїю те́плѣ, посрами́тсѧ когда̀, но  про́ситъ бл҃года́ти, и҆ да́ръ прїе́млетъ къ поле́зномꙋ  скорѣ́йшїй проше́нїѧ. 
Катава́сїа: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми бг҃а,  и҆ родила̀ є҆сѝ безлѣ́тнаго сн҃а, всѣ̑мъ  воспѣва́ющымъ тѧ̀, ми́ръ подава́ющаѧ. 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечестно́е: 
Пости́тисѧ, сп҃се, не мо́гꙋтъ дрꙋ́зи и҆ сы́нове  черто́га твоегѡ̀: тебе́ бо жениха̀ съ ма́терїю и҆ съ  дрꙋ́гомъ твои́мъ, оу҆чрежда́ютъ предстоѧ́ща и҆ слꙋ́жатъ.  (л. рл҃и ѡ҆б.) 
Ѿстꙋпѝ бг҃а сп҃са́ющагѡ, ѿстꙋпѝ и҆ ѿ  ра́зꙋма ѕлоимени́тый, и҆ киче́нїемъ воста̀ на вѣ́рꙋ: но  вмѣ́стѡ сегѡ̀ ѡ҆брѣ́те великоимени́таго. 
Пострада́въ предста̀ мꙋ́дршїй, и҆ сотво́рь до́блїй  те́пльшїй, къ мꙋчи́телємъ бо бра́нїю, и҆ побѣ́дою  до́брѣ ѡ҆бꙋчи́всѧ, нижѐ оу҆́меръ ѿстꙋпѝ  и҆справле́нїѧ. 
Бг҃оро́диченъ: И҆зба́вльшесѧ дне́сь, влⷣчце,  бѣды̀ дꙋшетлѣ́нныѧ, чꙋдесе́мъ страстоте́рпца твоегѡ̀,  по твоемꙋ̀ бж҃е́ственномꙋ промышле́нїю, бл҃года́ть  ѻ҆бои́мъ возлага́емъ. 
И҆́ный. І҆рмо́съ: Жите́йское мо́ре: 
Стра́нномꙋ оу҆жаса́ѧсѧ видѣ́нїѧ твоегѡ̀,  а҆рхїере́й проти́вѡ речѐ: ты̀ кто̀ є҆сѝ гдⷭ҇и,  глаго́лѧй мнѣ̀; вразꙋмѝ и҆ наꙋчѝ, ка́кѡ ѡ҆брѧ́щемъ  скорѣ́йшꙋю по́мощь; 
Ѳео́дѡръ речѐ: а҆́зъ є҆́смь ꙗ҆́вственнѡ  страстоте́рпецъ, и҆ слы́ши: пшени́цꙋ свари́въ раздѣлѝ  лю́демъ, и҆ та́кѡ сп҃сꙋ́тсѧ ѿ скве́рныхъ бра́шенъ  преле́стника. 
Сла́ва: Ко́ль ве́лїе чꙋ́до твоѐ, и҆ пресла́вное  твоѐ застꙋпле́нїе ѳео́дѡре! тѣ́мже дерза́юще всѝ  чи́стѡ къ тебѣ̀ прибѣга́емъ, и҆ мо́лимсѧ, сп҃сѝ рабы̑  твоѧ̑. 
Бг҃оро́диченъ: Свѣ́та жили́ще, и҆ прїѧ́телище  чи́стое сло́ва была̀ є҆сѝ, ѻ҆ц҃а̀ бл҃говоле́нїемъ, и҆  къ тебѣ̀ посѣще́нїемъ дх҃а ст҃а́гѡ: тѣ́мже мѧ̀  просвѣтѝ. 
Катава́сїа: Бж҃е́ственное сїѐ и҆ всечестно́е,  соверша́юще пра́зднество, бг҃омꙋ́дрїи бг҃омт҃ре,  прїиди́те рꙋка́ми воспле́щимъ, ѿ неѧ̀ ро́ждшагосѧ бг҃а  сла́вимъ. 
Конда́къ, гла́съ и҃: Вѣ́рꙋ хрⷭ҇то́вꙋ ꙗ҆́кѡ щи́тъ  внꙋ́трь прїе́мъ въ се́рдцѣ твое́мъ, проти̑вныѧ си̑лы  попра́лъ є҆сѝ многострада́льче: и҆ вѣнце́мъ нбⷭ҇нымъ  вѣнча́лсѧ є҆сѝ вѣ́чнѡ ѳео́дѡре, ꙗ҆́кѡ непобѣди́мый.  (л. рл҃ѳ) 
І҆́косъ: На прⷭ҇то́лѣ свѣ́та носи́маго,  бл҃года́рственнѡ вѣ́рою воспѣва́емъ тѧ̀, ꙗ҆́кѡ  дарова́нїе бж҃е́ственное дарова́лъ є҆сѝ, до́блѧго  страда́ньми ѳео́дѡра, въ житїѝ требл҃же́ннаго, ꙗ҆́кѡ  побо́рника сꙋ́ща и҆́стины: и҆́же бл҃гочести́вымъ  помышле́нїемъ стѧжа́въ хрⷭ҇та̀, держа́вный, бы́сть  побѣди́тель на ле́стнаго, ꙗ҆́кѡ непобѣди́мый. 
Сѷнаѯа́рїй. Стїхѝ: 
Пи́щею ко́лѷвъ пита́етъ тѵ́рѡнъ гра́дъ: 
Пи́щꙋ ѡ҆скверне́нꙋю оу҆чини́въ непотре́бнꙋ. 
Въ сі́й де́нь въ сꙋббѡ́тꙋ пе́рвꙋю постѡ́въ, є҆́же  ко́лѷвами пресла́вное чꙋ́до ст҃а́гѡ и҆ сла́внагѡ  великомч҃нка ѳео́дѡра тѵ́рѡна пра́зднꙋемъ, є҆́же и҆мѣ̀  нача́ло бы́ти си́це: і҆ꙋлїа́нꙋ престꙋ́пникꙋ, по  кѡнста́нтїи вели́кагѡ кѡнстанті́на сы́нѣ ски́птры  ца́рствїѧ оу҆держа́вшꙋ, и҆ ѿ хрⷭ҇та̀ во  і҆дѡлослꙋже́нїе прело́жшꙋсѧ, гоне́нїе на хрⷭ҇тїа́ны  воздвиза́етсѧ преве́лїе, ꙗ҆́вѣ же вкꙋ́пѣ и҆ не  ꙗ҆вле́ннѣ. Ѿре́клъ оу҆́бѡ ѕлочести́вый, є҆́же  мꙋ́чити сꙋ́ровѣ, вкꙋ́пѣ же и҆ ѡ҆б̾ѧвле́ннѡ  безчеловѣ́чнѣ, та́кѡ и҆скꙋша́ти хрⷭ҇тїа́ны: стыдѧ́сѧ же  и҆ ѡ҆бзира́ѧ, да не прилага́ютсѧ мно́жайшїи, сокрове́ннѣ  нѣ́какѡ ѡ҆скверни́ти сїѧ̑ льсти́вый и҆ скве́рный  оу҆мы́сли: ѿѻнꙋ́дꙋже и҆ соблю́дъ, ꙗ҆́коже на́шъ  ꙗ҆зы́къ хрⷭ҇то́въ, пе́рвꙋю ст҃ы́хъ постѡ́въ седми́цꙋ  наипа́че ѡ҆чища́етсѧ, и҆ внима́етъ бг҃ꙋ: є҆па́рха гра́да  призва́въ, повелѣ̀ продає́мыѧ ѻ҆бы́чнѣ снѣ̑ди ѿ  среды̀ ѿнестѝ, дрꙋгі̑ѧ же снѣ̑ди предложи́ти  то́ржищꙋ, си́рѣчь хлѣ́бы и҆ питїѧ̑, ѿ же́ртвъ є҆гѡ̀  кровьмѝ сїѧ̑ пре́жде смѣси́вша, и҆ въ смѣше́нїи  ѡ҆скверни́вша: ꙗ҆́кѡ да оу҆́бѡ ѿ поста̀ сїѧ̑  кꙋпꙋ́ющїи па́че въ чистотѣ̀ ѡ҆скверни́лисѧ бы́ша. А҆́бїе  оу҆́бѡ є҆па́рхъ на дѣ́ло ведѐ повелѣ́ное, и҆  предлага́етъ ꙗ҆́же ѿ же́ртвъ и҆ крове́й  ѡ҆сквернє́ннаѧ бра̑шна и҆ питїѧ̑ во все́мъ то́ржищи. Но  всеви́дѧщее бж҃їе ѻ҆́ко, запина́ющее премꙋ́дрыѧ въ  кова́рствѣ и҆́хъ, и҆ ѡ҆ на́съ рабѣ́хъ свои́хъ при́снѡ  промышлѧ́ющее, и҆ гнꙋ̑снаѧ престꙋ́пника (л. рл҃ѳ ѡ҆б.) на  на́съ кова̑рства разрꙋшѝ. Гра́дскомꙋ бо а҆рхїере́ю  є҆ѵдоѯі́ю, а҆́ще и҆ непра́вомꙋ и҆ неправосла́вномꙋ  быва́ющꙋ, посыла́етъ вели́каго своего̀ страстоте́рпца  ѳео́дѡра, ѿ тѵ́рѡнскагѡ чи́на, тѵ́рѡна и҆менꙋ́ема. И҆  оу҆́бѡ ꙗ҆́вѣ, а҆ не во снѣ̀ томꙋ̀ предста́въ, си́це  нѣ́какѡ речѐ: є҆ли́кѡ ско́рѡ воста́въ хрⷭ҇то́во  соберѝ ста́до, и҆ повелѣва́й тве́рдѣ, никомꙋ́же  ничто́же на то́ржищѣ предложе́нныхъ кꙋпи́ти: же́ртвъ бо  кровьмѝ сїѧ̑ ѡ҆скверни́шасѧ ѿ нечести́вагѡ царѧ̀.  Семꙋ́ же недоꙋмѣва́ющꙋсѧ, и҆ вопроша́ющꙋ, и҆ ка́кѡ бы  оу҆до́бно бы́ло сїѐ, недоста́токъ въ домꙋ̀ и҆мꙋ́щымъ,  не ѿ предложе́нныхъ въ то́ржищѣ кꙋпи́ти; ст҃ы́й,  ко́лѷва да́въ, глаго́летъ и҆̀мъ, недоста́токъ  оу҆тѣ́ши. Семꙋ́ же недоꙋмѣва́ющꙋ, и҆ неразꙋмѣва́ющꙋ,  и҆ что̀ была́ бы сїѧ̀ ко́лѷва, вопроша́ющꙋ, вели́кїй  ѳео́дѡръ глаго́летъ: варе́нꙋю пшени́цꙋ: си́це бо мы̀ во  є҆ѵхаи́тѣхъ глаго́лати ѡ҆быко́хомъ. И҆спыта́ѧ же  патрїа́рхъ: кто̀ оу҆́бѡ є҆́сть се́й ѡ҆ хрⷭ҇тоимени́тыхъ  лю́дехъ промышлѧ́ѧй; Ст҃ы́й же па́ки, хрⷭ҇то́въ мч҃нкъ  ѳео́дѡръ, речѐ: ѿ негѡ̀ помо́щникъ ва́мъ ны́нѣ  по́сланъ є҆́смь. Воста́въ оу҆́бѡ а҆́бїе патрїа́рхъ, и҆  мно́жествꙋ возвѣсти́въ ви̑дѣнаѧ, и҆ та́кѡ содѣ́ѧвъ,  хрⷭ҇то́во ста́до соблюдѐ невреди́мо ѿ врага̀ и҆  престꙋ́пника кова́рства. Ѻ҆́нъ же своѐ лови́тельство  оу҆зрѣ́въ ѡ҆бличе́но бы́вшо, и҆ ничто́же соверши́вшо,  и҆ дово́льнѣ постыди́всѧ, предложи́тисѧ и҆ па́ки  ѻ҆бы̑чнымъ на то́ржищѣ прода̑жнымъ повелѣ̀. хрⷭ҇тѡ́вы  оу҆́бѡ лю́дїе, седми́цѣ оу҆жѐ соверши́вшейсѧ  бл҃годаре́нїе ѿдаю́ще бл҃годѣ́телю и҆ мч҃нкꙋ, въ сїю̀  сꙋббѡ́тꙋ ко́лѷвами є҆мꙋ̀ па́мѧть ра́дꙋющесѧ сотвори́ша.  Ѿто́лѣ оу҆́бѡ вѣ́рнїи да́же и҆ до ны́нѣ чꙋ́до  ѡ҆бновлѧ́юще, да не забве́но толи́кое дѣ́ло мч҃нка  вре́менемъ бꙋ́детъ, вели́каго ѳео́дѡра ко́лѷвами  почита́емъ. Сего́ же вели́каго ѕлочести́вый врі́нга при  маѯїмїа́нѣ оу҆мꙋ́чи, и҆знꙋре́на пре́жде: та́же хра́мъ  боги́ни ѻ҆́ныхъ сже́гша, и҆ оу҆бѡ́гимъ красотꙋ̀ є҆ѧ̀  раздѣли́вша. Нѣ́кимъ же и҆ въ словеса̀ є҆мꙋ̀  прише́дшымъ, и҆ преложи́тисѧ хотѧ́щымъ є҆мꙋ̀, и҆  совѣ́тъ творѧ́щымъ не претерпѣ̀. (л. р҃м) Мно́гѡ  оу҆́бѡ пострада́въ, послѣдѝ пе́щи вели́цѣй разже́нѣ  бы́вши, въ ню̀ вмета́етсѧ, ничто́же ѿ неѧ̀ пострада́въ,  посредѣ̀ є҆ѧ̀ дꙋ́хъ бг҃ꙋ предадѐ. Тогѡ̀ мл҃твами  хрⷭ҇тѐ бж҃е поми́лꙋй и҆ сп҃сѝ на́съ, а҆ми́нь. 
Пѣ́снь з҃: 
І҆рмо́съ: Не послꙋжи́ша тва́ри: 
Зако́нꙋ ре́клъ є҆сѝ не лежа́ти првⷣникѡмъ  твои̑мъ, првⷣный влⷣко: тѣ́мже мт҃и твоѧ̀, и҆  многочꙋ́дный се́й ра́бъ тво́й, свѣ́тлостїю па́мѧти си́хъ  дне́сь зако́ны разорѧ́ютъ поще́нїѧ. 
Ко́ль сла́дкое, и҆ вели́кое, и҆ ра́достное  ны́нѣшнее торжество̀! є҆́же мч҃нкѡвъ на́мъ до́блѣйшїй  и҆ преве́лїй ны́нѣ воѡбразѝ, є҆ди́нѣмъ чꙋдесе́мъ ѿ  нечи́стыхъ чи̑стыѧ лю́ди хрⷭ҇тѡ́вы соверши́въ. 
Къ ѕмїє́мъ лю̑тымъ сопроти́вльшагосѧ, и҆  возмо́гшаго на дꙋшетлѣ́ннаго же и҆ ѡ҆сквернѧ́ющаго  ѡ҆дꙋшевлє́ннаѧ тѣлеса̀, вѣнча́имъ побѣ́дными  пѣ́сньми, и҆ вѣнцє́въ похвала́ми. 
Бг҃оро́диченъ: Родонача́льникъ оу҆́бѡ  проꙋвѣ́дѣвъ дꙋшетлѣ́нное бра́шно не оу҆бѣжѐ: твои́  же вѣ́рнїи лю́дїе ѿ твоегѡ̀ мч҃нка преднаꙋчи́вшесѧ, и҆  и҆збѣ́гше всепа́гꙋбныѧ пи́щи, съ си́мъ влⷣчце,  сп҃си́тєльнаѧ тебѣ̀ жрꙋ́тъ. 
И҆́ный. І҆рмо́съ: Росода́тельнꙋ оу҆́бѡ пе́щь: 
Росода́вецъ печа́ли, и҆ распале́нїѧ ѻ҆́блакъ  ꙗ҆ви́лсѧ є҆сѝ пресла́вне, и҆ сп҃слъ є҆сѝ ѿ пе́щи  мꙋчи́тельскїѧ, зовꙋ́щыѧ всѧ̑ вѣ̑рныѧ: бл҃гослове́нъ  є҆сѝ бж҃е ѻ҆тє́цъ на́шихъ. 
Царю̀ пребеззако́ннѣйшїй посрами́сѧ, и҆ да  заградѧ́тсѧ оу҆ста̀ твоѧ̑, поꙋча́ющаѧсѧ на на́съ  беззако́нномꙋ совѣ́тꙋ: разрꙋши́ бо твою̀ крѣ́пость  црⷭ҇твꙋѧй цр҃ь и҆ всѣ́хъ гдⷭ҇ь. 
Сла́ва: І҆ꙋлїа́не безꙋ́мне, се́рдце твоѐ всѐ  ѕло́бы и҆спо́лнисѧ, ѡ҆бава́етсѧ же ѿ премꙋ́драгѡ бг҃а  на́шегѡ, (л. р҃м ѡ҆б.) и҆злїѧ́вшеесѧ ле́стнѡ на на́съ,  вопїю́щихъ къ немꙋ̀: бл҃года́ть подава́еши на́мъ. 
Бг҃оро́диченъ: Па́че сло́ва твоѐ бы́сть зача́тїе,  и҆ па́че оу҆ма̀ ржⷭ҇тво̀ твоѐ всенепоро́чнаѧ: бг҃а бо  родила̀ є҆сѝ пло́тїю, сп҃сшаго всѧ̑ ѿ тлѣ́нїѧ,  бл҃гослове́ннаѧ. тѣ́мже ны́нѣ бцⷣе тѧ̀ сла́вимъ. 
Катава́сїа: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
Пѣ́снь и҃. І҆рмо́съ: И҆зба́вителю всѣ́хъ: 
Ра́дости ржⷭ҇тво́мъ и҆спо́лнившаѧ нбⷭ҇наѧ и҆  земна̑ѧ, вре́меннымъ сѣ́тованїемъ бл҃года́ть  бл҃говре́меннꙋю подае́тъ вѣне́чникꙋ, спле́щꙋщи свѣ́тлѡ  пра́зднствєннаѧ. 
Сꙋббѡ́тствꙋимъ человѣ́цы дне́сь, ѿ трꙋдѡ́въ  вчера́шнихъ почи́вше, за бл҃гослови́вшаго настоѧ́щїй  де́нь оу҆покое́нїемъ, и҆ ны́нѣ торжество́мъ мч҃нка. 
Вои́стиннꙋ сїѧ̀ пе́рваѧ въ сꙋббѡ́тахъ, и҆ сꙋббѡ́тъ  бы глаго́лаласѧ сꙋббѡ́та: мч҃нческїѧ же бл҃года́ти и҆  си́лы бж҃е́ственныѧ и҆спо́лнена, сп҃се́нїѧ вели́кагѡ  воспомина́нїе. 
Цр҃ѧ̀ бг҃а чи́стыми бра́шны, ца́рствїѧ  беззако́ннагѡ скверне́нїѧ, чи́стый оу҆празднѝ, и҆  пресла́внымъ ѡ҆́бразомъ чꙋдодѣ́йства ст҃ꙋ́ю седми́цꙋ  ѡ҆ст҃ѝ. 
Бг҃оро́диченъ: И҆звѣща́етъ твоѐ ѻ҆трокови́це  та́инство, мч҃нкѡвъ оу҆се́рднаѧ сме́рть: ꙗ҆́кѡ бо бг҃ꙋ  вѣ́ровавше ро́ждшемꙋсѧ, а҆́ще и҆ стрⷭ҇ть во́лею  претерпѣ̀, самѣ́хъ себѐ до́блїи пожро́ша. 
И҆́ный. І҆рмо́съ: И҆з̾ пла́мене прпⷣбнымъ: 
И҆з̾ пла́мене ꙗ҆́кѡ и҆зба́вилсѧ є҆сѝ мч҃нче  ѳео́дѡре, бж҃е́ственною си́лою: си́це и҆ ны́нѣ на́съ  сп҃слъ є҆сѝ са́мъ (л. рм҃а) предста́тельствомъ  бж҃е́ственнымъ твои́мъ, беззако́ннагѡ совѣ́та  ѕлоко́зненнагѡ. 
Ве́черъ водвори́сѧ пла́чь рабѡ́мъ твои̑мъ, ѿ  лꙋка́вагѡ лови́тельства сꙋпоста́та на́шегѡ: но во  оу҆́трїе ра́дость возсїѧ̀, мч҃нче терпѣливоно́сче,  те́плою твое́ю по́мощїю. 
Сла́ва: И҆зба́вителѧ тѧ̀ ѡ҆брѣ́тше, въ бѣды̑ мы̀  впа́дше, и҆ и҆зба́вителѧ ко́зни вра́жїѧ, мч҃нче хрⷭ҇то́въ  страстоте́рпче ѳео́дѡре, тѧ̀ славосло́вимъ во всѧ̑  вѣ́ки. 
Бг҃оро́диченъ: Недоꙋмѣва́етъ оу҆́мъ  человѣ́ческїй твоегѡ̀ ржⷭ҇тва̀ чⷭ҇таѧ, та́инство  и҆зрещѝ: и҆ сегѡ̀ ра́ди тѧ̀ вѣ́рою бл҃гоче́стнѡ, ꙗ҆́кѡ  бцⷣꙋ почита́емъ, и҆ славосло́вимъ во всѧ̑ вѣ́ки. 
Катава́сїа: Ѻ҆́троки бл҃гочєсти́выѧ въ пещѝ  ржⷭ҇тво̀ бг҃оро́дичо сп҃сло̀ є҆́сть, тогда̀ оу҆́бѡ  ѡ҆бразꙋ́емое: ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀ и҆  превозноси́те є҆го̀ во всѧ̑ вѣ́ки. 
Пѣ́снь ѳ҃. 
І҆рмо́съ: Ржⷭ҇тво̀ твоѐ нетлѣ́нно: 
Стека́етсѧ мно́жество ѿвсю́дꙋ, въ сѣ́нь  свѣдѣ́нїѧ, и҆ живꙋ́щꙋю бл҃года́ть, предпросїѧ́вшагѡ въ  сла́вѣ всѣ́хъ мч҃нкѡвъ, со влⷣчцею всѣ́хъ велича́емъ. 
Мꙋжа́йсѧ хрⷭ҇то́ва цр҃ковь, и҆ держа́вствꙋй всꙋ́е  борю́щими: хрⷭ҇тѡ́вы бо дрꙋ́зи и҆ предстоѧ́щїи ѡ҆ тебѣ̀  пекꙋ́тсѧ и҆ ѿстоѧ́щїи ꙗ҆́коже до́блїи, є҆мꙋ́же  соверша́еши бл҃года́рствєннаѧ. 
Возмнѣ́вшасѧ дре́вле оу҆мре́ти, вє́щи  показꙋ́ютъ жи́ти и҆ по кончи́нѣ, и҆ вѣ́ры па́ки  предста́тельствовати съ ра́вною ре́вностїю. є҆́юже  богатѧ́щесѧ бл҃годѣ́телѧ велича́емъ. 
Бг҃оро́диченъ: Ꙗ҆́кѡ бж҃е́ственнꙋю тѧ̀ печа́ть  пѣ́сньми, запеча́таннꙋю бж҃їю кни́гꙋ налага́ю носѧ̀, и҆  собира́ю (л. рм҃а ѡ҆б.) похвалы̑ въ тебѣ̀ дв҃о: си́це  прославлѧ́ѧ наипа́че твоего̀ мч҃нка. 
И҆́ный. І҆рмо́съ: Бг҃а человѣ́кѡмъ невозмо́жно: 
До́брѣ ꙗ҆ви́лсѧ є҆сѝ побо́рникъ пресла́вне, и҆  держа́вное застꙋпле́нїе на́мъ чтꙋ́щымъ твою̀ честнꙋ́ю и҆  вѣ́чнꙋю па́мѧть ны́нѣ, и҆ твои́хъ страда́льчествъ  и҆справлє́нїѧ, и҆ бы́вшее въ на́съ бж҃е́ственное  застꙋпле́нїе. 
Твоѐ всебл҃же́нне чꙋ́до ѳео́дѡре соверше́нное,  ст҃ы́ми тꙋ́чами пое́тсѧ, на ве́сь мі́ръ бл҃же́нне:  тѣ́мже и҆ лѣ́тнѡ собира́ющесѧ, сла́вꙋ возсыла́емъ  хрⷭ҇тꙋ̀, тебѐ просла́вльшемꙋ. 
Сла́ва: Зрѧ̀ любо́вь восхвалѧ́ющихъ тѧ̀ мч҃нче  хрⷭ҇то́въ, бл҃года́ть возда́рствꙋй вѧ́щшꙋю: и҆ вѣ́рꙋ  вѣ́дый є҆ли́ка є҆́сть пресла́вне, не преста́й  мл҃твенниче теплѣ́йшїй мч҃нче, и҆ хода́тай къ бг҃ꙋ  на́шемꙋ ꙗ҆влѧ́ѧсѧ. 
Бг҃оро́диченъ: Пѣ́ти дв҃о, тѧ̀ не престае́мъ,  помо́щницꙋ, покро́въ, ско́рое застꙋпле́нїе, и҆  предста́тельницꙋ на́шꙋ непосты́днꙋю: соблюдѝ твоѧ̑  рабы̑, всѧ́кагѡ ѡ҆ѕлобле́нїѧ, всѧ́кїѧ ко́зни лꙋка́вагѡ  свобожда́ющи при́снѡ. 
Катава́сїа: Всѧ́къ земноро́дный да взыгра́етсѧ  дх҃омъ просвѣща́емь, да торжествꙋ́етъ же безпло́тныхъ  оу҆мѡ́въ є҆стество̀, почита́ющее сщ҃е́нное торжество̀  бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе,  чⷭ҇таѧ приснодв҃о. 
Є҆ѯапостїла́рїй: 
Подо́бенъ: Со оу҆ч҃нкѝ: 
Вѣнчено́сче ст҃е, предстоѧ́й со а҆́гг҃лы  хрⷭ҇то́вꙋ ны́нѣ прⷭ҇то́лꙋ, и҆ свѣ́та ѿтꙋ́дꙋ  и҆сполнѧ́ѧйсѧ страстоно́сче, ми́ръ мі́рови непреста́ннѡ  и҆схода́тайствꙋй, и҆ на́мъ сп҃се́нїе, бл҃гоче́стнѡ  свѣтоно́снꙋю па́мѧть твою̀ соверша́ющымъ, ѳео́дѡре  всебога́те, мч҃нче преꙋкраше́нне. (л. рм҃в) 
Бг҃оро́диченъ: Во чре́вѣ твое́мъ гдⷭ҇ь,  погиба́ющїй мі́ръ ѿ тлѣ́нїѧ призва́ти восхотѣ́въ,  ꙗ҆́коже вѣ́дѧше, всели́сѧ бцⷣе. сп҃се́нїе оу҆́бѡ всѝ  ѡ҆брѣ́тше, возопїи́мъ тебѣ̀ а҆́гг҃лово, є҆́же ра́дꙋйсѧ  всепѣ́таѧ, во всѣ́хъ жена́хъ бл҃гослове́ннаѧ: и҆́бо  ра́дость породила̀ є҆сѝ все́й вселе́ннѣй. 
На хвали́техъ поста́вимъ стїхѝ д҃, гла́съ а҃. 
Подо́бенъ: Нбⷭ҇ныхъ чинѡ́въ: 
Мꙋ́жа и҆зрѧ́дна вы́шнѧгѡ воинствосло́вїѧ вѣ́рнїи,  ꙗ҆́кѡ терпѣли́ваго ѻ҆рꙋ́жника на́шегѡ бл҃гоче́стїѧ,  согла́снѡ соше́дшесѧ, пѣ́сньми та́инственными  восхва́лимъ, глаго́люще: досточꙋ́дне мч҃нче і҆и҃совъ,  моли́сѧ ѡ҆ чтꙋ́щихъ тѧ̀. 
Тезоимени́тымъ твои́мъ зва́нїемъ, да́ре бж҃їй  вои́стиннꙋ, скорбѧ́щымъ всѣ̑мъ оу҆тѣше́нїе пода́лсѧ  є҆сѝ ѳео́дѡре требл҃же́нне, всѧ́кїй бо къ твоемꙋ̀  приближа́ѧсѧ хра́мꙋ вои́стиннꙋ, съ весе́лїемъ прїе́млѧ  воздаѧ̑нїѧ чꙋде́съ твои́хъ, почита́етъ хрⷭ҇та̀. 
Бл҃гоче́стїѧ бога́тство, и҆ свѣ́тлость,  страда́льческими по́двиги, себѣ̀ сокро́виществовавъ,  всю̀ крѣ́пость твою̀ да́ръ прїѧ́тный бг҃ꙋ прине́слъ  є҆сѝ, и҆сполнѧ́ѧ въ по́двизѣхъ со тща́нїемъ  бг҃одарова́нное твоѐ призыва́нїе. 
Всесвѣ́тлымъ торжество́мъ бж҃е́ственнагѡ мч҃нка,  напита́имсѧ всѝ, и҆ вѣ́рнѡ возвесели́мсѧ празднолю́бцы,  почита́юще свѣ́тлое празднество̀ є҆гѡ̀ сконча́нїѧ,  пѣ́сненнѡ воспѣва́юще і҆и҃са, просла́вившаго па́мѧть  є҆гѡ̀. 
Сла́ва, гла́съ ѕ҃: Сщ҃е́нїѧ да́ръ, и҆ бога́тство  бж҃е́ственныѧ жи́зни, показа́лсѧ є҆сѝ мі́рꙋ ѳео́дѡре:  хрⷭ҇то́съ бо мꙋ́дрѣ твою̀ па́мѧть просла́ви, въ ню́же  согла́снѡ вѣ́рнїи ра́дꙋющесѧ, пое́мъ по́двиги болѣ́зней  твои́хъ. 
И҆ ны́нѣ: бг҃оро́диченъ, гла́съ то́йже: Бцⷣе,  ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ  живота̀, тебѣ̀ (л. рм҃в ѡ҆б.) мо́лимсѧ, моли́сѧ влⷣчце,  со страстоте́рпцемъ, и҆ всѣ́ми ст҃ы́ми, поми́ловатисѧ  дꙋша́мъ на́шымъ. 
На стїхо́внѣ стїхи̑ры ст҃а́гѡ, гла́съ д҃.  Самогла́сны: 
Ликꙋ́ютъ собо́ры мч҃нкѡвъ ра́достнѡ, ны́нѣ въ  хра́мѣ твое́мъ, страстоте́рпче ѳео́дѡре, и҆ а҆́гг҃льстїи  чи́нове, страда́льчєства пле́щꙋтъ терпѣ́нїѧ твоегѡ̀: и҆  са́мъ вѣнцеда́вецъ хрⷭ҇то́съ предстои́тъ, богатотво́рнаѧ  дарова̑нїѧ твои̑мъ пѣвцє́мъ десни́цею подаѧ̀, є҆го́же  возжелѣ́въ взыска́лъ є҆сѝ, и҆ ѡ҆брѣ́тъ бесѣ́довалъ  є҆сѝ, є҆го́же жела́лъ є҆сѝ: є҆го́же молѝ, сп҃стѝ  и҆ просвѣти́ти дꙋ́шы на́шѧ. 
Сті́хъ: Првⷣникъ ꙗ҆́кѡ фі́нїѯъ процвѣте́тъ: 
Чи́стый и҆ непоро́чный по́стъ прише́дый ны́нѣ къ  на́мъ, мч҃нческихъ чꙋде́съ соверше́нство совведѐ:  посто́мъ бо дꙋшє́вныѧ сквє́рны ѡ҆чи́стимъ, и҆  мч҃нческими зна́меньми, и҆ страдальчествы̀, до́блественнѡ  на стра̑сти вмꙋжи́мсѧ: ѿѻнꙋ́дꙋже и҆ сщ҃е́ннагѡ  воздержа́нїѧ бл҃года́тїю просвѣща́ющесѧ, и҆  чꙋдодѣ́йствы ѳео́дѡра мч҃нка, ко хрⷭ҇тꙋ̀  оу҆твержда́емсѧ вѣ́рою, просѧ́ще є҆го̀, сп҃се́нїе  пода́ти дꙋша́мъ на́шымъ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ: 
Мч҃нческимъ твои́мъ дерзнове́нїемъ къ бг҃ꙋ  ѳео́дѡре, ѿстꙋ́пническꙋю на вѣ́рꙋ хрⷭ҇то́вꙋ ко́знь  сꙋ́етнꙋ сотвори́лъ є҆сѝ, побо́рникъ бл҃гоче́ствꙋющымъ  бы́лъ є҆сѝ лю́демъ, предста́нїемъ оу҆жа́снымъ,  скве́рныхъ бра́шенъ жє́ртвы і҆́дѡльскими и҆̀хъ  и҆зба́вль. тѣ́мже тѧ̀ ꙗ҆́кѡ і҆́дѡлѡвъ потреби́телѧ, и҆  ꙗ҆́кѡ ста́да хрⷭ҇то́ва сп҃си́телѧ и҆ храни́телѧ, и҆  предста́телѧ на́шего бл҃гопослꙋшли́ваго, чтꙋ́ще въ  пѣ́снехъ мо́лимъ, ѡ҆чище́нїю и҆ просвѣще́нїю тобо́ю  дарова́тисѧ дꙋша́мъ на́шымъ. (л. рм҃г) 
Сла́ва, гла́съ и҃: Страда́льческимъ мꙋ́жествомъ  бл҃гоче́стнѡ воѡрꙋжи́всѧ страстоте́рпче хрⷭ҇то́въ, и҆  слове́сное слꙋже́нїе та́йнѡ побора́ѧ си́лою є҆гѡ̀,  і҆́дѡлѡвъ нече́стїе и҆ мꙋчи́телей преще́нїе не́мощно  показа́лъ є҆сѝ, презира́ѧ мꙋчє́нїѧ и҆ вре́менный  ѻ҆́гнь. но, ѽ бж҃е́ственныхъ дарѡ́въ и҆ ве́щь, и҆  и҆́мѧ! ѿ всѧ́кагѡ ѡ҆бстоѧ́нїѧ мл҃твою твое́ю сп҃са́й  соверша́ющыѧ па́мѧть твою̀. 
И҆ ны́нѣ, бг҃оро́диченъ: Влⷣчце, прїимѝ мл҃твы: 
И҆ про́чее послѣ́дованїе оу҆́трени. Совокꙋплѧ́емъ  и҆ ча́съ а҃. На лїтꙋргі́и и҆з̾ѡбрази́тєльнаѧ, и҆ ѿ  канѡ́на ст҃а́гѡ пѣ́снь г҃ и҆ ѕ҃. 
Прокі́менъ гла́съ з҃: Возвесели́тсѧ првⷣникъ ѡ҆  гдⷭ҇ѣ, и҆ оу҆пова́етъ на него̀: Сті́хъ: Оу҆слы́ши  бж҃е гла́съ мо́й, внегда̀ моли́ти ми́ сѧ къ тебѣ̀.  А҆по́столъ днѐ, ко є҆вре́ємъ, зача́ло т҃г. Ст҃о́мꙋ  а҆по́столъ, къ тїмоѳе́ю, зача́ло сч҃в. А҆ллилꙋ́їа,  гла́съ д҃: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ и҆́же въ лїва́нѣ оу҆мно́житсѧ. Сті́хъ:  Насажде́ни въ домꙋ̀ гдⷭ҇ни, во дво́рѣхъ до́мꙋ бг҃а  на́шегѡ процвѣтꙋ́тъ. Є҆ѵⷢ҇лїе ѿ ма́рка, зача́ло  і҃. И҆ ст҃а́гѡ, ѿ і҆ѡа́нна, зача́ло н҃в. Прича́стенъ:  Въ па́мѧть вѣ́чнꙋю: На трапе́зѣ чте́мъ сло́во  похва́льное ѡ҆ ст҃ѣ́мъ ѳео́дѡрѣ, ст҃а́гѡ григо́рїа  нѵ́сскагѡ. И҆ ꙗ҆ди́мъ бо́бъ ѡ҆бваре́нный, съ ма́слинами  бѣ́лыми и҆ че́рными. Причаща́емсѧ же и҆ варе́нїѧ съ  ма́сломъ прилꙋчи́вшагѡсѧ, и҆ ко́лѷва: вїна́ же  и҆спива́емъ по красово́лю, ра́ди ст҃а́гѡ. Сїе́ же  прїѧ́хомъ ѿ ла́ѵры прпⷣбнагѡ ѻ҆тца̀ на́шегѡ са́ввы,  и҆ ѿ бг҃оно́снагѡ ѻ҆тца̀ на́шегѡ є҆ѵѳѵ́мїа. 
Вѣ́дати подоба́етъ, ꙗ҆́кѡ два́жды прїѧ́хомъ  ꙗ҆́сти ры̑бы въ се́й вели́кїй по́стъ, въ пра́здникъ  бл҃говѣ́щенїѧ, и҆ цвѣтоно́сїѧ. 


(л. рм҃г ѡ҆б.) 
Недѣ́лѧ пе́рваѧ ст҃а́гѡ поста̀, 
въ ню́же правосла́вїе воспомина́етсѧ. 
Бдѣ́нїе ѻ҆бы́чное. 
Въ сꙋббѡ́тꙋ ве́чера, на ма́лѣй вече́рни поста́вимъ  стїхѝ д҃, и҆ пое́мъ стїхѝ подѡ́бныѧ. Творе́нїе  нїкола́а, гла́съ а҃. 
Подо́бенъ: Нбⷭ҇ныхъ чинѡ́въ: 
Ны́нѣ бл҃гоче́стїѧ свѣ́тлость всѣ̑мъ  распростре́сѧ, разгонѧ́ющи ле́сть нече́стїѧ ꙗ҆́кѡ  ѻ҆́блакъ, просвѣща́ющи же сердца̀ бл҃гочести́выхъ:  прїиди́те всѝ припаде́мъ, бл҃гочестивомꙋ́дреннѡ  честны̑мъ і҆кѡ́намъ хрⷭ҇тѡ́вымъ покланѧ́ющесѧ  правосла́внїи. 
Сщ҃енноѡбра́зными і҆кѡ́нами ны́нѣ оу҆краша́етсѧ,  ꙗ҆́кѡ невѣ́ста оу҆кра́шена хрⷭ҇то́ва цр҃ковь, и҆  всѣ́хъ созыва́етъ дх҃о́внѡ пра́здновати: сни́демсѧ во  є҆диномы́слїи и҆ вѣ́рѣ, ра́достнѡ велича́юще гдⷭ҇а. 
Мі́ре ве́сь весели́сѧ: се́ бо гдⷭ҇ь низложѝ съ  высоты̀ нече́стїѧ держа́вꙋ неизрече́ннымъ промышле́нїемъ.  и҆ смире́ннїи вознесо́хомсѧ дне́сь къ вѣ́рѣ  правосла́вїѧ, бл҃гочести́вою цари́цею наставлѧ́еми. 
Къ первоѡбра́зномꙋ но́ситсѧ, глаго́летъ васі́лїй,  че́сть і҆кѡ́ны: сегѡ̀ ра́ди въ любвѝ почита́емъ і҆кѡ́ны  сп҃са хрⷭ҇та̀, и҆ ст҃ы́хъ всѣ́хъ: да си́хъ собра́вше,  никогда́же ны́нѣ ѕлоче́стїемъ ѿведе́мсѧ. 
Сла́ва, и҆ ны́нѣ: бг҃оро́диченъ. Подо́бенъ: 
Безнача́льнымъ, и҆ бж҃е́ственнымъ є҆стество́мъ  неви́димый, человѣ́къ ви́дѣнъ бы́сть ѻ҆трокови́це, ѿ  чи́стыхъ твои́хъ крове́й, за кра́йнее бл҃гоꙋтро́бїе:  є҆гѡ́же пло́ти написа́вше подо́бїе, че́стнѡ покланѧ́емсѧ  всѝ вѣ́рнїи, и҆ бл҃гоче́стнѡ велича́емъ. 
На стїхо́внѣ, гла́съ в҃. Подо́бенъ: До́ме  є҆ѵфра́ѳовъ: 
Гꙋби́тельства тлетво́рнагѡ и҆збѣ́гше  ѕлосла́вныхъ, правосла́вїѧ сїѧ́нїемъ, сердца́ми  просвѣти́мсѧ вѣ́рнїи бг҃а сла́вѧще. 
Сті́хъ: Принеси́те гдⷭ҇ви че́сть и҆ сла́вꙋ. 
А҆́рїева нечи́стаѧ оу҆праздни́сѧ пре́лесть,  македо́нїа, петра̀, севи́ра же и҆ пѵ́рра: и҆ свѣ́титъ  свѣ́тъ трисо́лнечный. 
Сті́хъ: Поклони́тесѧ є҆мꙋ̀ во дворѣ̀ ст҃ѣ́мъ  є҆гѡ̀. Не ктомꙋ̀ ѕлочести́выхъ похвалѧ́етсѧ мра́чное  оу҆че́нїе: бг҃ъ бо правосла̑внымъ, и҆зволе́нїемъ  ѳеодѡ́ры, же́злъ крѣ́пости дае́тъ. 
Сла́ва, и҆ ны́нѣ, бг҃оро́диченъ. Подо́бенъ: 
Вознесла̀ є҆сѝ смире́нныхъ ро́гъ бцⷣе, ро́ждшаѧ  бг҃а сло́ва: тѣ́мже вѣ́рнѡ тѧ̀ всѝ чтꙋ́ще велича́емъ. 
Тропа́рь, Пречⷭ҇томꙋ ѡ҆́бразꙋ твоемꙋ̀: И҆  быва́етъ ѿпꙋ́стъ. 
На вели́цѣй вече́рни, 
по ѻ҆бы́чномъ стїхосло́вїи, Гдⷭ҇и воззва́хъ, на  гла́съ ѻ҆смогла́сника, поста́вимъ стїхѡ́въ і҃: и҆ пое́мъ  стїхи̑ры воскрⷭ҇ны г҃, и҆ а҆натѡ́лїевы г҃, и҆ трїѡ́ди  подо́бны д҃. Гла́съ ѕ҃: Всю̀ ѿложи́вше: 
Тѧ̀ непостижи́маго, пре́жде денни́цы безнача́льнѡ  и҆з̾ невеще́ственнагѡ возсїѧ́вшаго, безпло́тнагѡ же  чре́ва роди́телева, прⷪ҇ро́цы гдⷭ҇и, твои́мъ дх҃омъ  вдохнове́ни, прореко́ша ѻ҆троча̀ бы́ти, и҆з̾  неискꙋсобра́чныѧ воплоща́ема, человѣ́кѡмъ совокꙋплѧ́ема,  и҆ сꙋ́щими на землѝ зри́ма: и҆́миже ꙗ҆́кѡ ще́дрый  просвѣще́нїѧ сподо́би твоегѡ̀, воспѣва́ющихъ  неизрече́нное, и҆ честно́е твоѐ воскрⷭ҇нїе. (л. рм҃д  ѡ҆б.) 
Подо́бенъ: 
Сло́вомъ тѧ̀ проповѣ́давшїи бг҃оглаго́ливїи  прⷪ҇ро́цы, и҆ дѣ́лы поче́тшїи, безконе́чнꙋю жи́знь  приплоди́ша: тва́ри бо влⷣко, па́че тебѐ содѣ́телѧ,  слꙋжи́ти не претерпѣ́вше, мі́ра всегѡ̀ є҆ѵⷢ҇льски  ѿврати́шасѧ, и҆ соѡбра́зни бы́ша стрⷭ҇ти твое́й, ю҆́же  провозвѣсти́ша: и҆́хже мл҃твами, сподо́би непоро́чнѡ  прейтѝ воздержа́нїѧ по́прище, є҆ди́не многомлⷭ҇тиве. 
Є҆стество́мъ неѡпи́санный бж҃е́ственнымъ твои́мъ  сы́й, на послѣ̑днѧѧ влⷣко вопло́щьсѧ, и҆зво́лилъ є҆сѝ  ѡ҆писова́тисѧ: пло́ти бо прїѧ́тїемъ, и҆ свѡ́йства всѧ̑  сеѧ̀ взѧ́лъ є҆сѝ. тѣ́мже ви́дъ тво́й ѡ҆бразова́нїѧ  ѡ҆писꙋ́ющїи любе́знѡ цѣлꙋ́емъ, къ твое́й любвѝ  возвыша́еми, и҆ и҆сцѣле́нїй бл҃года́ть почерпа́емъ и҆з̾  негѡ̀, а҆пⷭ҇льскимъ послѣ́дꙋюще бж҃е́ствєннымъ  преда́нїємъ. 
Пречестно́е оу҆краше́нїе хрⷭ҇то́ва цр҃ковь,  честны́хъ прїѧ́тъ и҆ ст҃ы́хъ і҆кѡ́нъ, сп҃са хрⷭ҇та̀ и҆  бг҃ома́тере, и҆ всѣ́хъ ст҃ы́хъ свѣтлѣ́йшее  возставле́нїе, и҆́мже просвѣща́етсѧ, и҆ красꙋ́етсѧ  бл҃года́тїю, и҆ со́нмище ѿлага́етъ є҆реті́ческое  и҆згонѧ́щи: и҆ ра́дꙋющисѧ сла́витъ чл҃вѣколю́бца бг҃а,  є҆ѧ̀ ра́ди претерпѣ́вша стрⷭ҇ти вѡ́льныѧ. 
Сла́ва, гла́съ в҃: Бл҃года́ть возсїѧ̀ и҆́стины,  проѡбразꙋ́емаѧ дре́вле сѣно́внѡ, ны́нѣ ꙗ҆вле́ннѡ  сконча́сѧ: се́ бо цр҃ковь воплоще́ннымъ ѡ҆́бразомъ  хрⷭ҇то́вымъ, ꙗ҆́кѡ прекра́сною оу҆́тварїю ѡ҆блачи́тсѧ,  ски́нїи свидѣ́нїѧ ѡ҆́бразъ пронаписꙋ́ющи, и҆  правосла́внꙋю вѣ́рꙋ содержа́щи: да є҆го́же почита́емъ,  сегѡ̀ и҆ ѡ҆́бразъ держа́ще, не прельща́емсѧ, да  ѡ҆блекꙋ́тсѧ въ стꙋ́дъ си́це невѣ́рꙋющїи: на́мъ бо сла́ва  зра́къ воплоти́вшагѡсѧ бл҃гоче́стнѡ покланѧ́емый, не  бг҃отвори́мый. то́й ѡ҆блобыза́юще вѣ́рнїи возопїи́мъ:  бж҃е, сп҃сѝ лю́ди твоѧ̑, и҆ бл҃гословѝ достоѧ́нїе  твоѐ. (л. рм҃є)  
И҆ ны́нѣ, бг҃оро́диченъ а҃-й гла́са. 
На лїті́и же, ꙗ҆́кѡ ѻ҆бы́чно, стїхи́ра хра́ма. 
Сла́ва, гла́съ в҃: Ра́дꙋйтесѧ прⷪ҇ро́цы честні́и,  зако́нъ гдⷭ҇нь до́брѣ оу҆чини́вшїи, и҆ вѣ́рою  ꙗ҆́вльшїисѧ неѡбори́мїи столпѝ неꙋкло́ннїи: вы́ бо и҆  хода́таи ꙗ҆ви́стесѧ но́вагѡ завѣ́та хрⷭ҇то́ва, и҆  преста́вившесѧ на нб҃са̀. того̀ моли́те, оу҆мири́ти  мі́ръ, и҆ сп҃стѝ дꙋ́шы на́шѧ. 
И҆ ны́нѣ, бг҃оро́диченъ, гла́съ то́йже: Всѐ  оу҆пова́нїе моѐ: 
На стїхо́внѣ ѻ҆смогла́сника. 
Сла́ва, гла́съ в҃: И҆з̾ нече́стїѧ во бл҃гоче́стїе  преше́дше, и҆ свѣ́томъ ра́зꙋма просвѣти́вшесѧ,  ѱало́мски рꙋка́ми воспле́щимъ, бл҃года́рственнѡ хвалꙋ̀  бг҃ꙋ приносѧ́ще: и҆ на стѣна́хъ, и҆ дска́хъ, и҆ на  сщ҃е́нныхъ сосꙋ́дѣхъ, начерта́ннымъ сщ҃є́ннымъ  ѡ҆бразѡ́мъ хрⷭ҇тѡ́вымъ, и҆ пречⷭ҇тыѧ, и҆ всѣ́хъ ст҃ы́хъ,  че́стнѡ поклони́мсѧ, ѿлага́юще ѕлоче́стнꙋю ѕлосла́вныхъ  вѣ́рꙋ: [че́сть бо ѡ҆́браза, ꙗ҆́коже глаго́летъ  васі́лїй, на первоѡбра́зное прехо́дитъ,] просѧ́ще  мл҃твами пречⷭ҇тыѧ твоеѧ̀ мт҃ре, хрⷭ҇тѐ бж҃е на́шъ, и҆  всѣ́хъ ст҃ы́хъ, дарова́ти на́мъ ве́лїю млⷭ҇ть. 
И҆ ны́нѣ, бг҃оро́диченъ: Ѽ чꙋдесѐ но́вагѡ:  Тропа́рь: Бцⷣе дв҃о ра́дꙋйсѧ: два́жды, и҆  пра́здника: Пречⷭ҇томꙋ ѡ҆́бразꙋ твоемꙋ̀: є҆ди́ножды.  И҆ про́чее послѣ́дованїе бдѣ́нїѧ. 
На оу҆́трени, 
на Бг҃ъ гдⷭ҇ь, тропа́рь воскрⷭ҇нъ, два́жды. 
Сла́ва, настоѧ́щїй, гла́съ в҃: 
Пречⷭ҇томꙋ ѡ҆́бразꙋ твоемꙋ̀ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ,  да и҆зба́виши, ꙗ҆̀же (л. рм҃є ѡ҆б.) созда́лъ є҆сѝ,  ѿ рабо́ты вра́жїѧ. тѣ́мъ бл҃года́рственнѡ вопїе́мъ  тѝ: ра́дости и҆спо́лнилъ є҆сѝ всѧ̑ сп҃се на́шъ,  прише́дый сп҃стѝ мі́ръ. 
И҆ ны́нѣ: Всѧ̑ па́че смы́сла, всѧ̑ пресла̑внаѧ  твоѧ̑ бцⷣе та̑инства, чистотѣ̀ запеча́танной, и҆  дв҃ствꙋ храни́мꙋ, мт҃и позна́ласѧ є҆сѝ нело́жна, бг҃а  ро́ждши и҆́стиннаго: того̀ молѝ сп҃сти́сѧ дꙋша́мъ  на́шымъ. 
И҆ ѻ҆бы́чное стїхосло́вїе: и҆ про́чее  послѣ́дованїе. Канѡ́ны: Воскрⷭ҇ный, и҆ бцⷣы, и҆ трїѡ́ди  на ѕ҃. Творе́нїе господи́на ѳеофа́на, є҆гѡ́же  краестро́чїе: Дне́сь бл҃гоче́стїѧ бг҃освѣ́тлаѧ прїи́де  зарѧ̀. Гла́съ д҃. 
Пѣ́снь а҃.  
І҆рмо́съ: Мо́рѧ чермнꙋ́ю: 
Пле́щꙋще съ весе́лїемъ дне́сь вѣ́рнїи возопїи́мъ:  ко́ль чꙋ́дна дѣла̀ твоѧ̑ хрⷭ҇тѐ, и҆ вели́ка си́ла,  на́ше є҆диномы́слїе и҆ согла́сїе содѣ́лавый! 
Де́нь ра́достный бг҃омꙋ́дреннїи прїиди́те  соверши́мъ, ны́нѣ нб҃о и҆ землѧ̀ весели́тсѧ, и҆  а҆́гг҃лѡвъ чи́ни, и҆ человѣ́кѡвъ собра̑нїѧ и҆зрѧ́днѡ  пра́зднꙋюще. 
Преве́лїе бл҃годѣѧ́нїе ви́дѧще, рꙋка́ми  воспле́щимъ: разстоѧ́щыѧсѧ оу҆́ды хрⷭ҇тѡ́вы,  совокꙋ́плены во є҆ди́нство, и҆ бг҃а похва́лимъ ми́ръ  пода́вшаго. 
Да́шасѧ цр҃кви дне́сь побѣди́тєльнаѧ,  бг҃одви́жнымъ манове́нїемъ и҆ совѣ́томъ, мїхаи́ла же и҆  ѳеодѡ́ры, бл҃гоче́стнѡ вѣ́рꙋ содержа́щихъ царе́й  на́шихъ. 
Бг҃оро́диченъ: Ѻ҆рꙋ́жїѧ ѕлочести́выхъ и҆счезо́ша  ꙗ҆́вѣ є҆ресе́й: хра́мъ бо тво́й пречⷭ҇таѧ чⷭ҇таѧ, во  ѡ҆́бразѣхъ оу҆краша́емый всебл҃голѣ́пнѡ зрѧ́ще, ны́нѣ  всесщ҃е́ннѡ ра́дꙋемсѧ. 
Катава́сїа: Мо́рѧ чермнꙋ́ю пꙋчи́нꙋ невла́жными  стопа́ми дре́внїй пѣшеше́ствовавъ і҆и҃ль,  крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. (л. рм҃ѕ) 
Пѣ́снь г҃. І҆рмо́съ: Весели́тсѧ ѡ҆ тебѣ̀: 
Не ктомꙋ̀ нечести́выхъ є҆ретїкѡ́въ ны́нѣ бро́вь  взе́млетсѧ: бж҃їѧ бо си́ла правосла́вїе оу҆держа́ла  є҆́сть. 
Ѻ҆́блацы прⷪ҇ро́честїи, животворѧ́щꙋю съ нб҃сѐ  дне́сь ро́сꙋ на́мъ да кропѧ́тъ, на воста́нїе вѣ́ры. 
Бл҃гогла́снѡ та̑йныѧ а҆пⷭ҇лѡвъ хрⷭ҇то́выхъ трꙋбы̑,  па́че є҆стества̀ да вопїю́тъ, честны́хъ ѡ҆бразѡ́въ  и҆справле́нїе. 
Воспои́мъ хрⷭ҇та̀, показа́вшаго на́мъ цр҃и́цꙋ  бл҃гочести́вꙋю, хрⷭ҇толюби́вꙋю, съ бг҃овѣнча́нною  ѻ҆́траслїю. 
Бг҃оро́диченъ: Селе́нїе твоѐ сщ҃е́нное дости́гше  вѣ́рнїи, пречⷭ҇таѧ, свѣтови́дною бл҃года́тїю ны́нѣ  ѡ҆зари́тисѧ, мо́лимсѧ. 
Катава́сїа: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆  прибѣ́жище, и҆ оу҆твержде́нїе. 
Сѣда́ленъ, гла́съ а҃. 
Подо́бенъ: Ли́къ а҆́гг҃льскїй: 
Бж҃е́ственный тво́й зра́къ, во ѡ҆́бразѣ  ѡ҆бразꙋ́юще хрⷭ҇тѐ, ꙗ҆́снѡ вопїе́мъ ржⷭ҇тво̀, чꙋдеса̀  неизглаго́ланнаѧ, во́льное распѧ́тїе. ѿѻнꙋ́дꙋже  бѣ́сове ѿго́нѧтсѧ стра́хомъ, и҆ ѕлосла́внїи въ  посꙋпле́нїи рыда́ютъ, ꙗ҆́кѡ си́хъ соприча̑стницы. 
Сла́ва: Зра́ками прⷪ҇ро́кѡвъ, а҆пⷭ҇лѡвъ ви́дами,  мч҃нкѡвъ сщ҃е́нныхъ, и҆ ст҃ы́хъ всѣ́хъ і҆кѡ́нами, и҆  и҆з̾ѡбраже́ньми сщ҃е́ннѡ красꙋ́етсѧ: жениха́ же  мы́сленнагѡ и҆ невѣ́сты оу҆краша́етсѧ оу҆́мными  красова́ньми, мт҃и вы́шнїй сїѡ́нъ. 
И҆ ны́нѣ, бг҃оро́диченъ: Любо́вїю чⷭ҇таѧ, твою̀  ст҃ꙋ́ю і҆кѡ́нꙋ почита́ющымъ, и҆ бж҃їю тѧ̀ и҆́стиннꙋю  мт҃рь согла́снѡ возвѣща́ющымъ, и҆ вѣ́рнѡ покланѧ́ющымсѧ  тѝ, храни́тельница ꙗ҆ви́ласѧ є҆сѝ, и҆ держа́вное  предста́тельство, (л. рм҃ѕ ѡ҆б.) ѿвраща́ющи всѧ́кое  лю́тое дале́че си́хъ, ꙗ҆́кѡ всѧ̑ могꙋ́щаѧ. 
Пѣ́снь д҃. І҆рмо́съ: Вознесе́на тѧ̀: 
Наи́тїемъ бж҃е́ственнымъ оу҆тѣ́шителѧ, тво́й  хра́мъ ѡ҆ст҃ѝ, и҆ прише́ствїемъ сегѡ̀ є҆реті́ческꙋю  пре́лесть ѿженѝ, сло́ве бж҃їй многомлⷭ҇тиве. 
Нꙋ́жднѣйшагѡ и҆зба́вивый ѕлоче́стїѧ твоѧ̑ лю́ди,  покажѝ бл҃гоче́стїѧ ре́вностїю разжжє́ны, и҆ вѣ́рою  взыва́ющыѧ: сла́ва си́лѣ твое́й гдⷭ҇и. 
Сщ҃енноѡбра́зными и҆з̾ѡбраже́ньми, ѡ҆бразѡ́въ  хрⷭ҇то́выхъ зрѧ́ще и҆ бцⷣы, сїѧ̑ющаѧ бж҃е́ствєннаѧ  селє́нїѧ, сщ҃еннолѣ́пнѡ ра́дꙋемсѧ. 
Цр҃и́ца по ѻ҆боемꙋ̀ оу҆кра́шена, и҆́стиннагѡ  возжелѣ́вши хрⷭ҇то́ва црⷭ҇тва, сегѡ̀ написа̀ ѡ҆́бразъ  пречⷭ҇тый, и҆ ст҃ы́хъ и҆з̾ѡбражє́нїѧ. 
Бг҃оро́диченъ: Воплоще́нна роди́вши бж҃е́ственнаго  сло́ва, бг҃олѣ́пное ѡ҆сщ҃е́нїе бл҃года́тнаѧ, сего̀  показа́ла є҆сѝ: тѣ́мже тво́й хра́мъ свѣтови́дный  ѡ҆бновлѧ́емъ. 
Катава́сїа: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Пѣ́снь є҃: 
І҆рмо́съ: Ты̀ гдⷭ҇и мо́й: 
Положѝ гдⷭ҇и твое́й цр҃кви оу҆твержде́нїе,  непрекло́ннѣй пребы́ти въ вѣ́къ вѣ́ка ѿ смѧте́нїй  є҆ресе́й. 
Во всю̀ зе́млю свѣ́тлость возсїѧ̀ свы́ше,  да́ннагѡ вѣ̑рнымъ весе́лїѧ, и҆ бж҃е́ственнагѡ  застꙋпле́нїѧ. 
Є҆ди́не бл҃гі́й, и҆ и҆сто́чниче бл҃гости, ты̀  возвы́си правосла́вныхъ ро́гъ, чтꙋ́щихъ ѡ҆́бразъ тво́й.  (л. рм҃з) 
Свѣ́тъ незаходи́мый на́мъ бл҃гоче́стїѧ возсїѧ̀,  велѣ́нїемъ бг҃одꙋхнове́ннымъ вѣ́рныхъ па́стырей, и҆  ма́нїемъ бг҃омꙋ́дрымъ. 
Бг҃оро́диченъ: Ѡ҆бновѝ на́мъ дре́внее  бл҃голѣ́пїе, пречⷭ҇таѧ бг҃ома́ти, и҆ до́мъ тво́й се́й  ѡ҆ст҃ѝ твое́ю бл҃года́тїю. 
Катава́сїа: Ты̀ гдⷭ҇и мо́й, свѣ́тъ въ мі́ръ  прише́лъ є҆сѝ свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ, вѣ́рою воспѣва́ющихъ тѧ̀. 
Пѣ́снь ѕ҃. 
І҆рмо́съ: Пожрꙋ́ ти: 
Пи́шетсѧ и҆ почита́етсѧ вѣ́рнѡ покланѧ́емый  ѡ҆́бразъ влⷣки, и҆ прїе́млетъ па́ки цр҃ковь  дерзнове́нїе, бл҃гоче́стнѡ сп҃са прославлѧ́ющи. 
Ѡ҆бнажа́етсѧ сѣ́тованїѧ, и҆ тьмы̀ є҆ресе́й  хрⷭ҇то́ва цр҃ковь, и҆ но́ситъ ри́зꙋ весе́лїѧ, и҆  бж҃е́ственною и҆ свѣтоно́сною покрыва́етсѧ бл҃года́тїю. 
Бл҃госла́вїѧ дре́внѧгѡ ѡ҆сїѧ̑нїѧ полꙋчѝ  правосла́вныхъ собо́ръ, ѳеодѡ́ры манове́нїемъ цр҃и́цы, и҆  є҆ѧ̀ сы́на бл҃гочести́вагѡ мїхаи́ла самоде́ржца. 
Бг҃оро́диченъ: Дре́вле свидѣ́нїѧ повелѣ́вый  бы́ти ски́нїи: ꙗ҆́кѡ въ ски́нїи слове́снѣй, въ тебѣ̀  живе́тъ є҆ди́нъ препросла́вленный, прославлѧ́ѧй хра́мъ  тво́й дв҃о чꙋдесы̀. 
Катава́сїа: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Конда́къ, гла́съ в҃. Самогла́сенъ: 
Неѡпи́санное сло́во ѻ҆́ч҃ее, и҆з̾ тебѐ бцⷣе  ѡ҆писа́сѧ воплоща́емь: и҆ ѡ҆скве́рншїйсѧ ѡ҆́бразъ въ  дре́внее воѡбрази́въ, бж҃е́ственною добро́тою смѣсѝ. но  и҆сповѣ́дающе сп҃се́нїе, дѣ́ломъ и҆ сло́вомъ, сїѐ  воѡбража́емъ. (л. рм҃з ѡ҆б.) 
І҆́косъ: Сїѐ смотре́нїѧ та́инство, дре́вле  прⷪ҇ро́цы бг҃ови́днѡ вдохнове́ни бы́вше, на́съ ра́ди въ  концы̀ вѣкѡ́въ дости́гшихъ предвозвѣсти́ша, полꙋчи́вше  сегѡ̀ сїѧ̑нїѧ. ра́зꙋмъ оу҆́бѡ бж҃е́ственный ѿ негѡ̀  взе́мше, є҆ди́наго гдⷭ҇а бг҃а зна́емъ, въ трїе́хъ  ѵ҆поста́сѣхъ покланѧ́емаго: и҆ томꙋ̀ є҆ди́номꙋ  слꙋжа́ще, є҆ди́нꙋ вѣ́рꙋ, и҆ є҆ди́но креще́нїе и҆мꙋ́ще,  во хрⷭ҇та̀ ѡ҆блеко́хомсѧ: но и҆сповѣ́дающе сп҃се́нїе,  дѣ́ломъ и҆ сло́вомъ, сїѐ воѡбража́емъ. 
Сѷнаѯа́рь. Стїхѝ: 
Нелѣ́потнѡ и҆змета́ємы і҆кѡ̑ны: 
Ра́дꙋюсѧ лѣ́потнѡ покланѧ́ємы ви́дѧ: 
Въ сі́й де́нь, въ недѣ́лю пе́рвꙋю ст҃ы́хъ  постѡ́въ правосла́вїѧ, си́рѣчь возставле́нїе ст҃ы́хъ и҆  честны́хъ і҆кѡ́нъ, цр҃ковь хрⷭ҇то́ва пра́здновати  прїѧ́тъ, бы́вшее ѿ мїхаи́ла и҆ ѳеодѡ́ры ст҃ы́ѧ и҆  бл҃же́ннѣйшїѧ цр҃и́цы, и҆ ст҃а́гѡ меѳо́дїа, патрїа́рха  кѡнстантїнопо́льскагѡ, бы́сть же си́це: львꙋ̀ і҆са́ѵрꙋ  и҆з̾ ѻ҆слѧтогоне́нїѧ, и҆ свинопа́ственнагѡ житїѧ̀,  ски́птры ца́рствїѧ оу҆держа́вшꙋ по бж҃їю попꙋще́нїю. Во  ст҃ы́хъ ге́рманъ тогда̀ корми̑ла цр҃кѡ́внаѧ ѡ҆б̾е́мъ,  а҆́бїе призыва́етсѧ ѿ ѻ҆́нагѡ, и҆ слы́шитъ: ꙗ҆́кѡ  мнѣ̀ мни́тсѧ влⷣко, ст҃ы̑мъ і҆кѡ́намъ ничто́же  ра́знствовати ѿ і҆́дѡлѡвъ, повелѝ оу҆́бѡ є҆ли́кѡ  ско́рѡ и҆звестѝ сїѧ̑ ѿ среды̀. А҆́ще и҆́стиннїи сꙋ́ть  ст҃ы́хъ зра́цы, но вы́шше да повѣ́сѧтсѧ, да не со  грѣхѝ валѧ́ющесѧ, сїѧ̑ всегда̀ ѡ҆сквернѧ́емъ цѣлꙋ́юще.  Патрїа́рхъ же толи̑кїѧ ме́рзости царѧ̀ ѿвраща́ше, не  ты́ ли, глаго́лѧ, ѽ царю̀, бѣснова́ти оу҆́бѡ нѣ́коемꙋ  нѣ́когда на ст҃ы̑ѧ і҆кѡ́ны слы́шимъ, кѡ́нонꙋ же бы́ти  є҆гѡ̀ проименова́нїю; Ѻ҆́нъ же, но а҆́зъ, глаго́летъ  є҆щѐ млⷣнецъ сы́й нарица́хсѧ. Не повинꙋ́ющꙋсѧ же  оу҆́бѡ послꙋ́шати є҆гѡ̀ патрїа́рхꙋ, и҆згна̀ є҆го̀, и҆  є҆диномꙋ́дренна себѣ̀ возпоставлѧ́етъ а҆наста́сїа: и҆  та́кѡ тогда̀ со ст҃ы́ми і҆кѡ́нами бра́нь нача̀ ꙗ҆влѧ́ти.  Глаго́летсѧ же, є҆вре́ємъ пре́жде таковꙋ́ю (л. рм҃и)  не́нависть є҆мꙋ̀ подложи́ти, ѿ нѣ́коегѡ волше́бства  предре́кшымъ на ца́рство возведе́нїе, внегда̀ оу҆бо́гъ  сы́й, съ ни́ми ѻ҆слѧтогоне́нїемъ жи́ти веществова́ше.  Ѻ҆́номꙋ же ѕлѣ̀ житїѐ ѿто́ргшꙋ, и҆з̾ ѻ҆́нагѡ  сꙋровѣ́йшїй скѵ́менъ, копронѵ́мъ кѡнстанті́нъ,  нача́льства, наипа́че же на ст҃ы̑ѧ і҆кѡ́ны бѣснова́нїѧ  прее́мникъ быва́етъ. И҆ что̀ подоба́етъ глаго́лати,  є҆ли̑ка и҆ ꙗ҆кова̑ и҆ се́й беззако́нный содѣ́ла, но  ѻ҆ба́че и҆ ѻ҆́номꙋ стꙋ́днѣйше сконча́вшꙋсѧ. Ѿ  хаза́ры сы́нъ ѻ҆́нагѡ на ца́рство поставлѧ́етсѧ, поне́же  и҆ то́й є҆́же жи́ти ѕлѣ̀ и҆змѣ́ри. І҆ри́на и҆  кѡнстанті́нъ нача́льства наслѣ̑дницы быва́ютъ. Сі́и ѿ  тара́сїа ст҃ѣ́йшагѡ патрїа́рха наставлѧ́еми, седьмы́й  собо́ръ собира́ютъ, и҆ ст҃ы̑ѧ і҆кѡ́ны па́ки хрⷭ҇то́ва  цр҃ковь прїе́млетъ: си̑мъ же ца́рство ѿло́жшымъ, ѿ  ге́нїка нїки́форъ возво́дитсѧ. Та́же стаѵри́кїй, посе́мъ  мїхаи́лъ рагкаве́й, бж҃е́ствєнныѧ і҆кѡ̑ны чтꙋ́ще.  Мїхаи́ла ѕвѣрови́дный ле́въ а҆рмени́нъ прее́млетъ: и҆́же  ѿ мона́ха нѣ́коегѡ затво́рника, и҆ ѕлочести́вагѡ,  ле́стїю растлѣ́всѧ, второ́е і҆кѡнобо́рство воздвиза́етъ:  и҆ па́ки безлѣ́потна бж҃їѧ цр҃ковь показꙋ́етсѧ. Сегѡ̀  а҆морре́й прее́млетъ мїхаи́лъ: тогѡ́же па́ки сы́нъ  ѳео́фїлъ, на і҆кѡ́ны неи́стовство, про́чыѧ во вторы́хъ  полага́юще. Се́й оу҆́бѡ ѳео́фїлъ мнѡ́гїѧ ѿ ст҃ы́хъ  ѻ҆тє́цъ томлє́нїемъ и҆ мꙋ́камъ разли̑чнымъ преда́въ,  ѡ҆ і҆кѡ́нахъ честны́хъ, пра́вдꙋ тогда̀ наипа́че  оу҆своѧ́ше, ꙗ҆́кѡ взыска́ше: а҆́ще кто̀ є҆́сть во  гра́дѣ, крамо́лю дрꙋго́мꙋ быва́емь, ни є҆ди́нагѡ на  мнѡ́ги дни̑, ꙗ҆́кѡ глаго́лютъ, ѡ҆брѣстѝ. И҆  двана́десѧте лѣ́тъ самодово́льствовавъ, и҆ чре́внымъ  недꙋ́гомъ ѡ҆б̾ѧ́тъ бы́въ, расто́ргнꙋтисѧ хотѧ́ше ѿ  живота̀: оу҆ста̀ є҆гѡ̀ преѕѣ́льнѡ ѿверзо́шасѧ,  ꙗ҆́коже и҆ самѣ̑мъ оу҆тро́бамъ внꙋ́трєннимъ  ꙗ҆ви́тисѧ. Цари́ца же ѳеодѡ́ра болѣ́зненна ѡ҆  приключи́вшемсѧ бы́вши, є҆два̀ ко снꙋ̀ ѡ҆браща́етсѧ: и҆  во снѣ̀ ви́дѣ пречⷭ҇тꙋю бцⷣꙋ, млⷣнца ѡ҆б̾е́мшꙋ  превѣ́чнаго, ѡ҆бстои́мꙋ пресвѣ́тлыми а҆́гг҃лы: ѳео́фїла  же сеѧ̀ мꙋ́жа ѿ тѣ́хъ бїе́ма, и҆ оу҆ничижа́ема.  Ꙗ҆́кѡ оу҆́бѡ ѿи́де ѿ неѧ̀ со́нъ, и҆ ѳео́фїлъ ма́лѡ  въ себѐ (л. рм҃и ѡ҆б.) прише́дъ, возопѝ: оу҆вы̀ мнѣ̀  ѻ҆каѧ́нномꙋ, ст҃ы́хъ ра́ди і҆кѡ́нъ бїе́нъ є҆́смь.  А҆́бїе полага́етъ верхꙋ̀ є҆гѡ̀ цр҃и́ца бг҃оро́дичный  ѡ҆́бразъ, молѧ́щисѧ се́й со слеза́ми. Ѳео́фїлъ оу҆́бѡ  си́це и҆мы́й, ви́дѣвъ нѣ́коего ѿ предстоѧ́щихъ  носѧ́ща ꙾є҆гко́лпїй,꙾ нанѣ́дренникъ похи́тивъ ѿ  негѡ̀, ѡ҆блобыза́ше. И҆ а҆́бїе на і҆кѡ́ны шата̑вшаѧсѧ  оу҆ста̀, и҆ безстꙋ́днѡ зи́нꙋвый горта́нь, въ пе́рвый  чи́нъ оу҆строѧ́шесѧ, и҆ ѿ содержа́щїѧ бѣды̀ и҆ нꙋ́жды  преста̀ и҆ оу҆снꙋ̀, бы́ти и҆сповѣ́давъ добро̀ ст҃ы̑ѧ  і҆кѡ̑ны почита́ти. И҆зне́сши оу҆́бѡ цари́ца ѿ свои́хъ  ковче́жцѡвъ ст҃ы̑ѧ и҆ честны̑ѧ ѡ҆́бразы лобыза́ти, и҆  все́ю дꙋше́ю почита́ти ѳео́фїла оу҆строѧ́ше. Пома́лѣ  оу҆́бѡ и҆счеза́етъ ѿ житїѧ̀ сегѡ̀ ѳео́фїлъ. Ѳеодѡ́ра  же сꙋ́щихъ во и҆згна́нїихъ и҆ въ темни́цахъ всѣ́хъ  воззва́вши, свобо́днѣ пребыва́ти повелѣ̀. И҆  низверга́етсѧ оу҆́бѡ ѿ патрїа́ршескагѡ престо́ла  і҆ѡа́ннъ, и҆́же и҆ а҆нні́съ, волхвонача́льникъ, и҆  бѣсонача́льникъ наипа́че, не́жели патрїа́рхъ. хрⷭ҇то́въ  же и҆сповѣ́дникъ меѳо́дїй восхо́дитъ на престо́лъ,  мнѡ́га пострада́въ пре́жде, и҆ во гро́бѣ жи́въ  затворе́нъ бы́сть. Си̑мъ же та́кѡ и҆мꙋ́щымъ, посѣще́нїе  нѣ́кое быва́етъ бж҃е́ственное і҆ѡанні́кїю вели́комꙋ, во  ѻ҆лѵ́мбовѣхъ гора́хъ ѡ҆бꙋчева́ющемꙋсѧ. Вели́кїй оу҆́бѡ  по́стникъ а҆рсаа́кїй прише́дъ къ немꙋ̀ глаго́ла: бг҃ъ мѧ̀  къ тебѣ̀ посла̀, ꙗ҆́кѡ да къ прпⷣбномꙋ мꙋ́жꙋ и҆са́їи  затво́рникꙋ въ нїкомиді́ю прише́дше, ѿ негѡ̀ наꙋчи́мсѧ,  є҆ли̑ка сꙋ́ть любѡ́вна бг҃ꙋ, и҆ прикла̑дна є҆гѡ̀  це́ркви. И҆ оу҆́бѡ къ прпⷣбномꙋ и҆са́їи прише́дше,  слы́шатъ ѿ негѡ̀: та́кѡ глаго́летъ гдⷭ҇ь, сѐ  прибли́жисѧ коне́цъ врагѡ́мъ моегѡ̀ и҆з̾ѡбраже́нїѧ, вы̀  оу҆́бѡ къ цр҃и́цѣ ѳеодѡ́рѣ, но и҆ къ патрїа́рхꙋ  меѳо́дїю ше́дше, рцы́те си́це: ѡ҆ста́ви всѧ̑ не  свѧщє́нныѧ, и҆ та́кѡ со а҆́гг҃лы же́ртвꙋ мнѣ̀  принесе́ши, зра́ка моегѡ̀ ѡ҆́бразъ и҆ крⷭ҇та̀ почита́ѧй.  Сїѧ̑ оу҆слы́шавше, въ кѡнстанті́нь гра́дъ а҆́бїе  достига́ютъ, и҆ речє́ннаѧ меѳо́дїю патрїа́рхꙋ, и҆  и҆збра́ннымъ всѣ̑мъ бж҃їимъ возвѣща́ютъ. Собра́вшесѧ же  къ цр҃и́цѣ прехо́дѧтъ, и҆ поко́рнꙋ сїю̀ во всѣ́хъ  ѡ҆брѣта́ютъ: ѿ ѻ҆тє́цъ бо бѧ́ше (л. рм҃ѳ)  бл҃гочести́ва и҆ бг҃олюби́ва. А҆́бїе оу҆́бѡ цр҃и́ца  бг҃оро́дичный ѡ҆́бразъ на вы́и ѡ҆бвѣша́емый и҆зне́сши,  всѣ̑мъ зрѧ́щымъ: лобза́ше глаго́лющи: а҆́ще кто̀ си̑мъ  не покланѧ́етсѧ, и҆ не цѣлꙋ́етъ любе́знѣ, не  слꙋже́бнѣ, не ꙗ҆́кѡ бо́ги, но ꙗ҆́кѡ ѡ҆́бразы,  первоѡбра́зныхъ ра́ди любвѐ: бꙋ́ди про́клѧтъ. Ѻ҆ни́ же  ве́лїею ра́достїю возра́довашасѧ. Проти́вꙋ же про́ситъ и҆  сїѧ̑ ѿ ни́хъ, ꙗ҆́кѡ да бы̀ моле́нїе ѡ҆ мꙋ́жѣ є҆ѧ̀  ѳео́фїлѣ сотвори́ли. Ѻ҆ни́ же вѣ́рꙋ є҆ѧ̀ ви́дѣвше,  а҆́ще и҆ ѿрица́ющесѧ, ѻ҆ба́че же повинꙋ́ютсѧ. И҆́бо во  ст҃ы́хъ меѳо́дїй патрїа́рхъ лю́ди всѧ̑ собра́въ, и҆  приче́тъ ве́сь и҆ а҆рхїерє́и, въ вели́кꙋю бж҃їю цр҃ковь  та́мѡ прихо́дѧтъ. Въ ни́хже бѧ́хꙋ и҆збра́ннїи сі́и: и҆з̾  ѻ҆лѵ́мба вели́кїй і҆ѡанні́кїй, и҆ а҆рсаа́кїй, наѵкра́тїй  же, и҆ оу҆ченицы̀ ѳео́дѡра стꙋді́та, и҆ вели́кагѡ села̀  ѳеофа́нъ, и҆ ѳео́дѡръ пи́саннїи, и҆ и҆сповѣ̑дницы:  мїхаи́лъ ст҃огра́децъ, и҆ сѷгге́лъ, и҆ и҆ні́и  мно́жайшїи, моле́нїе всено́щное къ бг҃ꙋ сотворѧ́ютъ ѡ҆  ѳео́фїлѣ, всѣ̑мъ молѧ́щымсѧ со слеза́ми, и҆  протѧже́ннымъ моле́нїемъ: и҆ сїѐ во всю̀ пе́рвꙋю  седми́цꙋ постѡ́въ соверша́шесѧ, и҆ само́й цари́цѣ  ѳеодѡ́рѣ подо́бнѣ съ жена́ми, и҆ про́чими людьмѝ  содѣва́ющи. Си̑мъ же си́це и҆мꙋ́щымъ, ѳеодѡ́ра цари́ца  ѡ҆ оу҆́трѣ ѡ҆зарѧ́ющымъ пѧтка̀ на со́нъ ѡ҆бра́щшисѧ,  возмнѣ̀ ѡ҆брѣсти́сѧ оу҆ столпа̀ кре́стнагѡ, и҆  нѣ́котѡрыѧ съ шꙋ́момъ проходи́ти пꙋ́ть, разли̑чнаѧ  мꙋчи́тєльнаѧ ѻ҆рꙋ̑дїѧ носѧ́щыѧ ви́дѣ: посредѣ́ же  си́хъ ведо́ма свѧ́зана и҆ царѧ̀ ѳео́фїла, созадѝ  свѧ́заныма рꙋка́ма: сего́ же позна́вши, послѣ́доваше и҆  та̀ съ ведꙋ́щими. Є҆гда́ же до мѣ́дѧныхъ вра́тъ  достиго́ша, ви́дѣ преесте́ственнымъ видѣ́нїемъ, мꙋ́жа  нѣ́коего сѣдѧ́ща пред̾ ѡ҆́бразомъ хрⷭ҇то́вымъ,  є҆гѡ́же проти́вꙋ ѳео́фїла поста́виша: сегѡ́ же нога́мъ  прикоснꙋ́вшисѧ цари́ца, ѡ҆ царѣ̀ молѧ́шесѧ. Ѻ҆́нъ же  є҆два̀ ѿве́рзлъ оу҆ста̀, ве́лїѧ твоѧ̀ вѣ́ра, же́но,  глаго́летъ: разꙋмѣ́й оу҆́бѡ, ꙗ҆́кѡ сле́зъ ра́ди  твои́хъ и҆ вѣ́ры, є҆ще́ же и҆ ра́ди проше́нїѧ и҆  моле́нїѧ рабѡ́въ мои́хъ, и҆ сщ҃е́нникѡвъ мои́хъ,  проще́нїе даю̀ мꙋ́жꙋ твоемꙋ̀ ѳео́фїлꙋ. Та́же глаго́летъ  ведꙋ́щымъ: разрѣши́те є҆го̀, (л. рм҃ѳ ѡ҆б.) и҆  предади́те женѣ̀ є҆гѡ̀. Ѻ҆на́ же взе́мши сего̀,  ѿстꙋпѝ веселѧ́щисѧ и҆ ра́дꙋющисѧ: и҆ а҆́бїе ю҆̀ со́нъ  ѡ҆ста́ви. сїѧ̑ оу҆́бѡ ѳеодѡ́ра цари́ца ви́дѣ.  Патрїа́рхъ же меѳо́дїй, мл҃твамъ и҆ моле́нїємъ  быва́ємымъ ѡ҆ не́мъ, хартїю̀ но́вꙋ взе́мъ, написа̀ въ  не́й всѣ́хъ є҆ретїкѡ́въ царе́й и҆мена̀, вчини́въ и҆  того̀ ѳео́фїла, и҆ под̾ ст҃о́ю трапе́зою взе́мъ всѧ̑  положѝ. Ѡ҆ пѧтцѣ́ же ви́дитъ и҆ то́й нѣ́коего а҆́гг҃ла  стра́шна вели́каго, входѧ́ща во хра́мъ, и҆ къ немꙋ̀  прише́дша рещѝ, глаго́летсѧ: оу҆слы́шасѧ моле́нїе твоѐ  є҆пі́скопе, и҆ проще́нїе полꙋчѝ ца́рь ѳео́фїлъ, не  ктомꙋ̀ оу҆́бѡ про́чее ѡ҆ се́мъ стꙋжа́й бж҃ествꙋ̀. Ѻ҆́нъ  же и҆скꙋша́ѧ, а҆́ще и҆́стинно є҆́сть ви́димое, ѿ  мѣ́ста своегѡ̀ сше́дъ, и҆ хартїю̀ взе́мъ, и҆ разви́въ,  ѡ҆брѣ́те, ѽ бж҃їихъ сꙋде́бъ! загла́жено ѿ бг҃а  всѧ́чески ѳео́фїлово и҆́мѧ. Сїѐ оу҆вѣ́дѣвши цари́ца,  преѡбра́довасѧ ѕѣлѡ̀, и҆ къ патрїа́рхꙋ посыла́етъ, всѧ̑  лю́ди собра́ти съ честны́ми крⷭ҇ты̀, и҆ со ст҃ы́ми  ѡ҆́бразы, въ вели́кꙋю цр҃ковь: ꙗ҆́кѡ да оу҆́тварь  ст҃ы́хъ ѡ҆бразѡ́въ се́й ѿда́стсѧ, и҆ но́вое бж҃їе чꙋ́до  всѣ̑мъ позна́но бꙋ́детъ. И҆ оу҆́бѡ всѣ̑мъ вско́рѣ въ  цр҃ковь собра́вшымсѧ со свѣща́ми, и҆ цари́ца съ сы́номъ  прїи́де. И҆ лїті́и та́мѡ бы́вшей, со ст҃ы́ми і҆кѡ́нами,  и҆ бж҃е́ственными и҆ честны́ми древесы̀ крⷭ҇тными, и҆  сщ҃е́ннымъ и҆ бж҃е́ственнымъ є҆ѵⷢ҇лїемъ, да́же и҆ до  глаго́лемагѡ по́прища и҆зыдо́ша, Гдⷭ҇и поми́лꙋй,  взыва́юще. И҆ та́кѡ па́ки въ цр҃ковь возврати́вшесѧ,  бж҃е́ственнꙋю лїтꙋргі́ю соверши́ша. Возста́влєннымъ  ст҃ы̑мъ и҆ чⷭ҇тны̑мъ і҆кѡ́намъ ѿ предрече́нныхъ ст҃ы́хъ  мꙋже́й, проповѣ̑даннымъ оу҆́бѡ бл҃гочести̑вымъ и҆  правосла́вѧщымъ: проти̑внымъ же и҆ нече́ствꙋющымъ, и҆  ст҃ы́хъ і҆кѡ́нъ че́сти не прїе́млющымъ, ѿречє́ннымъ,  и҆ преда̑ннымъ проклѧ́тїю. И҆ ѿто́лѣ ѡ҆предѣли́ша  сі́и ст҃і́и и҆сповѣ̑дницы, лѣ́тномꙋ си́це семꙋ̀  сщ҃е́нномꙋ торжествꙋ̀ быва́ти, да не когда̀ и҆ па́ки въ  то́жде ѕлоче́стїе впаде́мъ. Неизмѣ́нный ѡ҆́бразе  ѻ҆́ч҃їй, мл҃твами ст҃ы́хъ твои́хъ и҆сповѣ́дникѡвъ,  поми́лꙋй на́съ. а҆ми́нь. (л. р҃н) 
Пѣ́снь з҃. 
І҆рмо́съ: Въ пещѝ а҆враа́мстїи: 
Да сликовствꙋ́етъ цр҃ко́внѣй свѣ́тлости любо́вїю  бж҃е́ственною а҆́гг҃льское во́инство, бг҃омꙋ́дреннѡ  воспѣва́ющее: бл҃гослове́нъ є҆сѝ въ хра́мѣ сла́вы  твоеѧ̀ гдⷭ҇и. 
Це́рковь перворожде́нныхъ, и҆ торжество̀  ра́дꙋетсѧ, зрѧ́ще ны́нѣ бж҃е́ствєнныѧ лю́ди,  є҆диномꙋ́дреннѡ воспѣва́ющыѧ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
И҆зба́влени пре́жде мра́чныѧ є҆́реси, ма́нїемъ  ѳеодѡ́ры достолѣ́пныѧ цари́цы, воспѣва́емъ:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Бг҃оро́диченъ: Па́че вы́шнихъ ликостоѧ́нїй,  вознесла́сѧ є҆сѝ всечⷭ҇таѧ, є҆ди́на бы́вши мт҃и  вседѣ́телѧ. ра́дꙋющесѧ оу҆́бѡ взыва́емъ: бл҃гослове́нна  ты̀ є҆сѝ въ жена́хъ, всенепоро́чнаѧ влⷣчце. 
Катава́сїа: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Пѣ́снь и҃. 
І҆рмо́съ: Рꙋ́цѣ распросте́ръ: 
Зако́ны цр҃кве ѻ҆те́ческїѧ сохранѧ́юще, ѡ҆́бразы  пи́шемъ, и҆ лобза́имъ оу҆сты̀, и҆ се́рдцемъ, и҆  хотѣ́нїемъ хрⷭ҇тѡ́вы, и҆ є҆гѡ̀ ст҃ы́хъ, зовꙋ́ще:  бл҃гослови́те всѧ̑ дѣла̀ гдⷭ҇нѧ гдⷭ҇а. 
На первоѡбра́зное ꙗ҆́вѣ ѡ҆́браза, по́честь и҆  поклоне́нїе возносѧ́ще, чти́мъ, бг҃оглаго́ливыхъ  оу҆че́нїємъ послѣ́дꙋюще, и҆ хрⷭ҇тꙋ̀ вѣ́рою зове́мъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Оу҆́мъ ѡ҆зари́вши просвѣще́нїемъ бж҃е́ственнагѡ  дх҃а, честна́ѧ цари́ца, плоды̀ бг҃омꙋ́дрєнныѧ и҆мꙋ́щи,  бл҃голѣ́пїе (л. р҃н ѡ҆б.) возлюбѝ цр҃кве хрⷭ҇то́вы, и҆  красотꙋ̀, бл҃гословѧ́щи кꙋ́пнѡ съ вѣ́рными і҆и҃са  бг҃очеловѣ́ка. 
Бг҃оро́диченъ: Лꙋча́ми свѣ́та оу҆́мнагѡ,  ѡ҆свѣща́емый бж҃е́ственный до́мъ тво́й, ѡ҆сѣнѧ́етъ  ны́нѣ всѣ́хъ ѻ҆́блакомъ дх҃а, и҆ ѡ҆сщ҃а́етъ вѣ̑рныѧ  согла́снѡ пою́щыѧ: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Катава́сїа: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы, взыва́юще: бл҃гослови́те всѧ̑ дѣла̀  гдⷭ҇нѧ гдⷭ҇а. 
Пѣ́снь ѳ҃. 
І҆рмо́съ: Ка́мень нерꙋкосѣ́чный: 
Сщ҃еннописа́ньми ѡ҆бразѡ́въ оу҆кра́шенꙋю, зрѧ́ще  па́ки честнꙋ́ю цр҃ковь, со бл҃гоговѣ́нїемъ всѝ  притеце́мъ и҆ бг҃ꙋ возопїи́мъ: тебѐ велича́емъ  трист҃ы́й. 
Че́сть и҆ сла́вꙋ стѧжа́вши цр҃ковь, крⷭ҇тъ тво́й  и҆ честны̑ѧ і҆кѡ̑ны, и҆ ст҃ы́хъ и҆з̾ѡбражє́нїѧ, съ  весе́лїемъ влⷣко и҆ ра́достїю велича́етъ тѧ̀. 
Ѡ҆свѣтѝ бж҃е́ственною твое́ю сла́вою лю́ди на́ши  ще́дрый, и҆ ѡ҆полче́ньми а҆́гг҃льскими, и҆ всеѻрꙋ́жествы  сїѧ̑ ѡ҆градѝ, ꙗ҆зы́кѡвъ свирѣ́пство покарѧ́ѧ и҆̀мъ  влⷣко. 
Бг҃оро́диченъ: Взѧ́тсѧ прама́тере є҆́ѵы  ѡ҆сꙋжде́нїе бцⷣе, ꙗ҆́кѡ ты̀ всѣ́хъ влⷣкꙋ несказа́ннѡ  чⷭ҇таѧ родила̀ є҆сѝ: є҆гѡ́же и҆ ны́нѣ подо́бїе на  і҆кѡ́нахъ цѣлꙋ́емъ. 
Катава́сїа: Ка́мень нерꙋкосѣ́чный ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀ бцⷣе велича́емъ. 
Є҆ѯапостїла́рїй оу҆́треннїй воскрⷭ҇ный,  є҆ди́ножды. 
И҆ настоѧ́щїй. 
Подо́бенъ: Со оу҆ч҃нкѝ взы́демъ: 
Взыгра́йте, восплещи́те, съ весе́лїемъ воспо́йте:  ко́ль чꙋ̑днаѧ и҆ стра̑ннаѧ твоѧ̑ хрⷭ҇тѐ, вопїю́ще,  дѣла̀! и҆ кто̀ (л. рн҃а) возмо́жетъ и҆зрещѝ сп҃се  могꙋ̑тства, тебѐ, на́ше є҆диномы́слїе и҆ согла́сїе во  є҆ди́нꙋ соедини́вшагѡ цр҃ковь; 
Бг҃оро́диченъ: Ѻ҆рꙋ̑жїѧ ны́нѣ ѡ҆скꙋдѣ́ша  вражде́бныѧ є҆́реси, и҆ па́мѧть є҆ѧ̀ и҆счезѐ съ  шꙋ́момъ: хра́мъ бо тво́й всечⷭ҇таѧ всебл҃голѣ́пнѡ  зрѧ́ще, оу҆кра́шенный бл҃года́тьми честны́хъ і҆кѡ́нъ,  ра́дости и҆сполнѧ́емсѧ всѝ. 
На хвали́техъ стїхи̑ры воскрⷭ҇ны, д҃: и҆  а҆нато́лїевъ а҃: и҆ трїѡ́ди подо́бны трѝ, гла́съ д҃. 
Подо́бенъ: Да́лъ є҆сѝ зна́менїе: 
Въ тебѣ̀ ны́нѣ ра́дꙋетсѧ цр҃ковь чл҃вѣколю́бче  женисѣ̀ и҆ созда́телѣ свое́мъ, сїю̀ во́лею бг҃олѣ́пною  ѿ і҆́дѡльскїѧ ле́сти и҆зба́вльшемъ, и҆ себѣ̀  ѡ҆брꙋчи́вшемъ честно́ю кро́вїю, свѣ́тлѡ прїе́млющи  сщ҃е́нное возставле́нїе і҆кѡ́нъ, и҆ ра́дꙋющисѧ тѧ̀  пое́тъ, и҆ сла́витъ вѣ́рнѡ. 
Сті́хъ: И҆сповѣ́мсѧ тебѣ̀ гдⷭ҇и бж҃е мо́й,  всѣ́мъ се́рдцемъ мои́мъ. 
Пло́ти и҆з̾ѡбраже́нїе твоѐ возставлѧ́юще, гдⷭ҇и,  любе́знѡ лобыза́емъ, вели́кое та́инство смотре́нїѧ  твоегѡ̀ и҆з̾ѧснѧ́юще: не мнѣ́нїемъ бо, ꙗ҆́коже  глаго́лютъ бг҃обо́рнїи дѣ́ти ма́нентѡвы, на́мъ ꙗ҆ви́лсѧ  є҆сѝ чл҃вѣколю́бче, но и҆́стиною и҆ є҆стество́мъ  пло́ти, тобо́ю возводи́ми къ твое́й любвѝ, и҆ жела́нїю. 
Сті́хъ: Возвеселю́сѧ и҆ возра́дꙋюсѧ ѡ҆ тебѣ̀: 
Де́нь ра́достный, и҆ весе́лїѧ и҆спо́лненный  ꙗ҆ви́сѧ дне́сь: свѣ́тлость бо догма̑тъ и҆́стиннѣйшихъ  блиста́етъ, и҆ сїѧ́етъ цр҃ковь хрⷭ҇то́ва оу҆кра́шена  возставле́ньми і҆кѡ́нъ ст҃ы́хъ ны́нѣ, и҆ и҆з̾ѡбраже́нїй  сїѧ́ньми, и҆ є҆диномы́слїе быва́етъ вѣ́рныхъ  бг҃опочте́нное. 
Та́же глаго́лемъ сті́хъ, гла́съ ѕ҃: 
Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀  твоѧ̀, не забꙋ́ди оу҆бо́гихъ твои́хъ до конца̀. (л. рн҃а  ѡ҆б.) 
И҆ пое́мъ самогла́сенъ днѐ, гла́съ ѕ҃: 
Мѡѷсе́й во вре́мѧ воздержа́нїѧ зако́нъ прїѧ́тъ,  и҆ лю́ди привлечѐ: и҆лїа̀ пости́всѧ нб҃са̀ заключѝ:  трїе́ же ѻ҆́троцы а҆враа́мстїи, мꙋчи́телѧ беззако́ннꙋюща  поще́нїемъ побѣди́ша. и҆́мже и҆ на́съ сп҃се сподо́би  воскрⷭ҇нїе оу҆лꙋчи́ти, си́це вопїю́щихъ: ст҃ы́й бж҃е,  ст҃ы́й крѣ́пкїй, ст҃ы́й безсме́ртный, поми́лꙋй на́съ. 
Сла́ва, па́ки то́йже. И҆ ны́нѣ: Пребл҃гослове́нна  є҆сѝ бцⷣе: 
Славосло́вїе вели́кое. И҆ ѿпꙋ́стъ. 
Сла́ва, и҆ ны́нѣ, стїхи́ра є҆ѵⷢ҇льскаѧ, и҆ ча́съ  а҃- й. На лїтꙋргі́и, бл҃же́нны гла́са, на ѕ҃: и҆ ѿ  канѡ́на днѐ, пѣ́снь ѕ҃, на д҃. Прокі́менъ, гла́съ д҃.  Пѣ́снь ѻ҆тцє́въ: Бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ, и҆ хва́льно и҆ просла́влено и҆́мѧ  твоѐ во вѣ́ки. Сті́хъ: Ꙗ҆́кѡ првⷣнъ є҆сѝ ѡ҆  всѣ́хъ, ꙗ҆̀же сотвори́лъ є҆сѝ на́мъ. 
А҆по́столъ къ є҆вре́ємъ, зача́ло тк҃ѳ ѿ полꙋ̀.  А҆ллилꙋ́їа, гла́съ и҃: Мѡѷсе́й и҆ а҆арѡ́нъ во  і҆ере́ехъ є҆гѡ̀, и҆ самꙋ́илъ въ призыва́ющихъ и҆́мѧ  є҆гѡ̀. Сті́хъ: Призыва́хꙋ гдⷭ҇а, и҆ то́й послꙋ́шаше  и҆́хъ. Є҆ѵⷢ҇лїе ѿ і҆ѡа́нна, зача́ло є҃.  Прича́стенъ: Хвали́те гдⷭ҇а съ нб҃съ: Дрꙋгі́й:  Ра́дꙋйтесѧ првⷣнїи ѡ҆ гдⷭ҇ѣ: На трапе́зѣ же  ꙗ҆ди́мъ варе́нїе со є҆ле́емъ, а҆ не ры̑бы. А҆́ще же  прилꙋчи́тсѧ, пїе́мъ вїно̀, оу҆ста́вленное въ сла́вꙋ  бж҃їю, по двѣ̀ ча́ши: Та́кожде и҆ въ ве́черъ по двѣ̀. 
Въ недѣ́лю ве́чера во свѣти́льничное, 
поста́вимъ стїхѡ́въ і҃, и҆ глаго́лемъ стїхи̑ры  оу҆мили́тєльныѧ ѻ҆смогла́сника, покаѧ́нны д҃: и҆  трїѡ́ди подо́бны господи́на і҆ѡ́сифа, гла́съ д҃:  Подо́бенъ: Да́лъ є҆сѝ зна́менїе: 
Да́ждь мѝ оу҆миле́нїе, и҆ ѕлы́хъ ѿчꙋжде́нїе,  и҆ соверше́нное и҆справле́нїе, въ стра́сти тѣле́снѣй  ны́нѣ погрꙋже́номꙋ, и҆ ѿдале́номꙋ ѿ тебѐ бж҃е  всецр҃ю̀, и҆ ниѿкꙋ́дꙋже (л. рн҃в) оу҆пова́нїѧ и҆мꙋ́щꙋ:  и҆ сп҃си́ мѧ блꙋ́днаго за мно́гꙋю бл҃гость, і҆и҃се  всеси́льне, сп҃се дꙋ́шъ на́шихъ. 
Мѡѷсе́й ди́вный, посто́мъ ѡ҆чи́щьсѧ, ви́дѣ  жела́емаго. семꙋ̀ оу҆́бѡ поревнова́вши смире́ннаѧ дꙋшѐ  моѧ̀, потщи́сѧ въ де́нь воздержа́нїѧ ѿ ѕлы́хъ  ѡ҆чи́ститисѧ, ꙗ҆́кѡ да гдⷭ҇а даю́щаго тебѣ̀  ѡ҆ставле́нїе, и҆ ѡ҆чище́нїе и҆ и҆збавле́нїе, оу҆́зриши  сꙋ́щаго бл҃га́го и҆ чл҃вѣколюби́ваго. 
Дрꙋгі́й кѵ́ръ ѳео́дѡра, гла́съ ѕ҃: 
Подо́бенъ: А҆рха́гг҃льски: 
Постѡ́въ ны́нѣ двоеседми́чїе свѣ́тлѡ начне́мъ,  соверша́юще де́нь ѿ днѐ бра́тїе, колесни́цꙋ ѻ҆́гненнꙋ  содѣ́лавше на́мъ, ꙗ҆́коже и҆лїа̀ ѳесві́тѧнинъ, четы́ре  вели̑кїѧ добродѣ́тєли, оу҆́мъ возвы́симъ  безстра́стїемъ, пло́ть воѡрꙋжи́мъ чистото́ю, текꙋ́ще и҆  побѣжда́юще врага̀. 
И҆ мине́и г҃. Сла́ва, и҆ ны́нѣ, бг҃оро́диченъ.  Вхо́дъ. Свѣ́те ти́хїй: Прокі́менъ, гла́съ и҃:  Да́лъ є҆сѝ достоѧ́нїе боѧ́щымсѧ тебѐ гдⷭ҇и. Сті́хъ  а҃: Ѿ конє́цъ землѝ къ тебѣ̀ воззва́хъ. Сті́хъ  в҃: Покры́юсѧ въ кро́вѣ кри́лъ твои́хъ. Сті́хъ г҃:  Та́кѡ воспою̀ и҆́мени твоемꙋ̀ во вѣ́ки. И҆ па́ки:  Да́лъ є҆сѝ достоѧ́нїе боѧ́щымсѧ: Подоба́етъ  вѣ́дати, ꙗ҆́кѡ сїѧ̑ два̀ вели̑кїѧ прокі́мены, є҆́же  є҆́сть: Не ѿвратѝ лица̀ твоегѡ̀: и҆ Да́лъ  є҆сѝ достоѧ́нїе: Со стїха́ми и҆́хъ, є҆ди́нъ по  є҆ди́номꙋ пое́тсѧ чрез̾ ве́сь ст҃ы́й по́стъ: Начина́емъ  ѿ недѣ́ли сы́рныѧ, до недѣ́ли пѧ́тыѧ поста̀. И҆ ѿ  Сподо́би гдⷭ҇и: Начина́ютсѧ покло́ны. 
На стїхо́внѣ самогла́сенъ днѐ два́жды, гла́съ и҃:   
Прїиди́те, ѡ҆чи́стимъ себѐ ми́лостынѧми и҆  щедро́тами оу҆бо́гихъ, не трꙋбѧ́ще, ни ꙗ҆влѧ́юще на́ше  бл҃готворе́нїе, да не оу҆вѣ́сть шꙋ́ица десни́цы дѣ́ло,  да не расточи́тъ тщесла́вїе пло́дъ млⷭ҇тыни, но въ  та́йнѣ та̑йнаѧ вѣ́дꙋщемꙋ воззове́мъ: ѻ҆́ч҃е ѡ҆ста́ви  прегрѣшє́нїѧ на̑ша, ꙗ҆́кѡ чл҃вѣколю́бецъ. (л. рн҃в  ѡ҆б.) 
Мч҃нченъ: Мч҃нцы гдⷭ҇ни, всѧ́ко мѣ́сто  ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ  моли́те, и҆зба́витисѧ сѣ́тей вра́жїихъ дꙋша́мъ на́шымъ,  мо́лимсѧ. 
Сла́ва, и҆ ны́нѣ, бг҃оро́диченъ: Нбⷭ҇наѧ пою́тъ  тѧ̀, ѡ҆бра́дованнаѧ мт҃и безневѣ́стнаѧ, и҆ мы̀  славосло́вимъ неизслѣ́дованное твоѐ ржⷭ҇тво̀, бцⷣе,  молѝ сп҃сти́сѧ дꙋша́мъ на́шымъ. 
И҆ про́чее послѣ́дованїе, ꙗ҆́кѡ ѻ҆бы́чно. 
На повече́рїи 
пое́мъ канѡ́нъ ст҃ы̑мъ прⷪ҇ро́кѡмъ, є҆гѡ́же  краегране́сїе: Ли́къ да пле́щетъ прⷪ҇ро́кѡвъ  бл҃гото́чнѡ. Ѳеофа́ново, гла́съ є҃. 
Пѣ́снь а҃. 
І҆рмо́съ: Конѧ̀ и҆ вса́дника въ мо́ре чермно́е: 
Бл҃года́ть мнѣ̀ да́ти бж҃е́ственнагѡ дх҃а,  честнꙋ́ю ва́шꙋ па́мѧть пою́щꙋ, всевино́внаго хрⷭ҇та̀  оу҆моли́те, и҆ согрѣше́нїй ѡ҆ставле́нїе, ꙗ҆́кѡ  прⷪ҇ро́цы бж҃е́ственныѧ бл҃года́ти. 
Сосꙋ́ды бг҃одꙋхнове́нныхъ слове́съ согла̑сныѧ, и҆  зерца̑ла бж҃е́ственнагѡ блиста́нїѧ, ꙗ҆вле́нїе  бж҃е́ственно прїе́млющыѧ, прⷪ҇ро́ки всѧ̑ бг҃омꙋ̑дрыѧ  воспои́мъ. 
Глаго́лы закѡ́нныѧ на горѣ̀ сїна́йстѣй мѡѷсе́й  бг҃ови́децъ ѿ бг҃а прїе́мь, лице́мъ просвѣти́сѧ  бг҃овидѣ́нїѧ, бл҃года́тїю зна́менꙋемь чꙋ́дный. 
Сла́ва: Тꙋ́чами бг҃оразꙋ́мїѧ, мо́ре ꙗ҆зы̑къ  многобо́жїѧ бл҃года́тїю ѻ҆́блацы бж҃їи, съ шꙋ́момъ  разори́ша, є҆динонача́льнꙋю си́лꙋ бг҃омꙋ́дреннѡ  проповѣ́дающе. 
Бг҃оро́диченъ: Трꙋбы̑ бг҃огла̑сныѧ, мт҃рь тѧ̀  бж҃їю напослѣ́докъ вѣкѡ́въ ро́ждшꙋю пречⷭ҇таѧ прⷪ҇ро́цы  вѣща́ютъ, наꙋчи́вшесѧ свы́ше бцⷣе твои̑мъ та́йнамъ. (л.  рн҃г) 
Пѣ́снь г҃. 
І҆рмо́съ: Водрꙋзи́вый на ничесо́мже: 
Цѣвни̑цы дх҃ѡ́вныѧ, брѧца́ломъ оу҆дарѧ́емы,  прⷪ҇ро́цы всѝ, подо́бный гла́съ твоегѡ̀ позна́нїѧ  хрⷭ҇тѐ, всѣ̑мъ бг҃огласѧ́ще, бг҃олюбє́знымъ  воспѣва́ютъ, свы́ше богатѧ́ще сїѧ́нїемъ. 
Ѻ҆рꙋ̑жїѧ востаю̑щаѧ повелѣ́нїемъ твои́мъ,  прⷪ҇ро́цы всѝ многомѧте́жнꙋю ле́сть пресѣца́ютъ  хрⷭ҇тѐ, бж҃е́ственною твое́ю си́лою бл҃гоче́стнѡ  ѡ҆дѣ́ѧвшесѧ, и҆ непостижи́мою держа́вою твое́ю. 
Сла́ва: Бж҃е́ствєнныѧ и҆ мы́слєнныѧ ча́шы  ра́зꙋма, прⷪ҇ро́цы всю̀ зе́млю оу҆пои́ша, проѡбража́юще  ꙗ҆́вѣ твоегѡ̀ смотре́нїѧ неꙋдо́бное та́инство, и҆́ный  и҆́накѡ тебѐ проповѣ́дающе. 
Бг҃оро́диченъ: Дре́вле повелѣ́нное дв҃о  та́инство, и҆ пре́жде вѣкѡ́въ предразꙋмѣва́емое, всѧ̑  вѣ́дꙋщимъ бг҃омъ, въ послѣ́днее вре́мѧ во чре́вѣ  твое́мъ пренепоро́чнаѧ, коне́цъ прїе́мшее ꙗ҆ви́сѧ. 
Пѣ́снь д҃. 
І҆рмо́съ: Бж҃е́ственное твоѐ: 
Дх҃омъ прⷪ҇ро́цы вѣща́юще, и҆́стины неле́стнїи  свѣти́льницы ꙗ҆ви́стесѧ премꙋ́дрїи, просвѣща́юще всѧ̑  ꙗ҆зы́ки житїѧ̀ свѣ́тлостїю. 
Сѐ ны́нѣ сбытїѧ̑ зрѧ́ще рече́нныхъ ѿ ва́съ,  прⷪ҇ро́цы бж҃е́ственнїи, сла́вимъ ва́ми проповѣ́даннаго,  и҆ дѣ́ломъ проречє́нїѧ и҆спо́лньшаго. 
Сла́ва: Премꙋ́дростїю бж҃е́ственнїи просвѣща́еми,  ꙗ҆зы́кѡвъ приведе́нїе бж҃їею бл҃года́тїю проразꙋмѣ́сте,  і҆и҃лево же паде́нїе и҆ всѣ́хъ бл҃ги́хъ запꙋстѣ́нїе. 
Бг҃оро́диченъ: Бг҃а воплоще́нна зрѧ́ще, на  бж҃е́ственнѣй стра́жи ста́вше, сего̀ всебога́тїи  сподо́бистесѧ ви́дѣти, ѿ горы̀ дѣ́выѧ приходѧ́ща. (л.  рн҃г ѡ҆б.) 
Пѣ́снь є҃. 
І҆рмо́съ: Ѡ҆дѣѧ́йсѧ свѣ́томъ: 
Оу҆́тренева дꙋ́хъ тво́й, къ сѣдѧ́щемꙋ на  прⷭ҇то́лѣ превознесе́ннѣ, и҆са́їе премꙋ́дре, и҆ съ  вы́шними ли́ки воспѣ́лъ є҆сѝ. 
Ѧ҆зы́ки дꙋ́хомъ дви́жꙋще ст҃і́и, сегѡ̀ словеса̀  вселе́ннѣй бл҃гопостоѧ́ннѡ проповѣ́дꙋюще, бг҃оразꙋ́мїѧ  зарю̀ оу҆ѧсни́сте. 
Сла́ва: Ꙗ҆́коже жили̑ща бж҃їѧ бы́вше, вы́ше  є҆стества̀ соверша́юща, сего̀ въ себѣ̀ и҆мѣ́сте:  є҆мꙋ́же ны́нѣ предстоѧ́ще, ѡ҆ на́съ моли́тесѧ. 
Бг҃оро́диченъ: Оу҆́мъ сво́й премꙋ́дрый, и҆  дре́внїй совѣ́тъ ва́мъ прⷪ҇ро́цы и҆́стины, бг҃ъ сказа́лъ  є҆́сть, ѿ дв҃ы рожде́йсѧ, ꙗ҆́кѡ є҆ди́нъ млⷭ҇рдъ. 
Пѣ́снь ѕ҃. 
І҆рмо́съ: Неи́стовствꙋющеесѧ бꙋ́рею: 
Житїѐ бж҃е́ственное, бл҃гоче́стїѧ сло́во  и҆́стинное стѧжа́вше, проповѣ̑дницы бы́сте всеи́стиннїи  бж҃е́ственнагѡ воплоще́нїѧ ст҃і́и. 
Си́лꙋ бж҃е́ственнꙋю и҆мꙋ́ще, царе́й неꙋдержа́нное  стремле́нїе и҆ ѕвѣре́й оу҆ста̀ загради́сте, и҆з̾  чре́ва ки́това цѣ́лы сп҃со́стесѧ. 
Сла́ва: И҆з̾ ложе́снъ ст҃і́и мі́рꙋ сїѧ́юще  всемꙋ̀, добродѣ́тели оу҆чи́телїе бы́сте, и҆  насади́телїе прⷪ҇ро́цы всѝ пребога́тїи. 
Бг҃оро́диченъ: Бг҃олюби̑ваѧ и҆мꙋ́ще помышлє́нїѧ,  ржⷭ҇тво̀ твоѐ прⷪ҇ро́цы влⷣчце, провозвѣсти́ша  многоѡбра́зными начерта́ньми и҆ ѡ҆́бразы чⷭ҇таѧ. 
Сѣда́ленъ, гла́съ в҃, самогла́сенъ: 
Ли́къ прⷪ҇ро́ческїй съ мѡѷсе́омъ и҆ а҆арѡ́номъ,  весе́лїемъ ра́дꙋетсѧ дне́сь, ꙗ҆́кѡ коне́цъ прⷪ҇ро́чества  наводѧ́й: сїѧ́етъ крⷭ҇тъ, и҆́мже на́съ сп҃слъ є҆сѝ.  тѣ́хъ мл҃твами хрⷭ҇тѐ бж҃е поми́лꙋй на́съ. (л. рн҃д) 
Пѣ́снь з҃. І҆рмо́съ: Превозноси́мый ѻ҆тцє́въ: 
Неизче́тнаѧ си́ла гдⷭ҇нѧ велѣ́нїѧ, въ ро́вѣ  львы̀ ѡ҆бꙋзда̀, вопїю́щꙋ прⷪ҇ро́кꙋ: бж҃е бл҃гослове́нъ  є҆сѝ. 
Трⷪ҇цы равночи́сленнїи честны́ѧ сꙋ́ще, пла́мень  оу҆гаси́ша всемꙋ́дрїи ѻ҆́троцы твоѝ, согла́снѡ пою́ще:  бж҃е бл҃гослове́нъ є҆сѝ. 
Сла́ва: Ꙗ҆́кѡ свѣти̑ла сїѧ́юще,  добродѣ́тельными цвѣ́ты зе́млю ѡ҆небеси́вше,  а҆враа́мстїи ѻ҆́трасли, прⷪ҇ро́цы пою́ще: бж҃е  бл҃гослове́нъ є҆сѝ. 
Бг҃оро́диченъ: Зако́ны є҆стества̀ превозшла̀  є҆сѝ влⷣчце, ро́ждши гдⷭ҇а зако́номъ ѡ҆блада́юща,  є҆мꙋ́же всѝ пое́мъ: бж҃е бл҃гослове́нъ є҆сѝ. 
Пѣ́снь и҃. 
І҆рмо́съ: Тебѣ̀ вседѣ́телю: 
Внꙋ́трь сла́дости ра́йскїѧ сꙋ́ще, прⷪ҇ро́цы  бг҃опрїѧ́тнїи, ли́къ соста́вльше, всѣ̑мъ вѣ́рою ва́съ  восхвалѧ́ющымъ, и҆зба́витисѧ ѿ бѣ́дъ, хрⷭ҇та̀  оу҆моли́те. 
Пѣ́нїе вѣ́рнїи бг҃огла̑снымъ всѣ̑мъ прⷪ҇ро́кѡмъ  принесе́мъ, ли́къ и҆спле́тше всѝ, си́хъ словесы̀  оу҆тверди́вшесѧ: да мл҃твами и҆́хъ ѡ҆правди́мсѧ. 
Сла́ва: Сосꙋ́ди мы́сленнїи бл҃гоꙋха́нїѧ всѝ,  прⷪ҇ро́цы ꙗ҆́вѣ дх҃ꙋ бы́сте, всѧ̑ ꙗ҆зы́ки къ ра́зꙋмꙋ  наставлѧ́юще, и҆ превозносѧ́ще хрⷭ҇та̀ во вѣ́ки. 
Бг҃оро́диченъ: Ѿ ѻ҆ц҃а̀ безнача́льнꙋю зарю̀,  дв҃о родила̀ є҆сѝ пло́ти прїѧ́тїемъ: тѣ́мже, ра́дꙋйсѧ,  непреста́ннѡ тебѣ̀ зове́мъ, и҆ превозно́симъ чⷭ҇таѧ во  вѣ́ки. 
Пѣ́снь ѳ҃. 
І҆рмо́съ: И҆са́їе ликꙋ́й: 
Є҆диномꙋ́дреннѡ прїиди́те ны́нѣ, прⷪ҇ро́ки всѧ̑  бж҃їѧ всечⷭ҇тны̑ѧ, чꙋде́съ соверши́тели  преесте́ственныхъ, вѣ́твь (л. рн҃д ѡ҆б.) честнꙋ́ю,  и҆збра́нїе і҆а́кѡвле, ꙗ҆́кѡ проповѣ́давшыѧ хрⷭ҇та̀  восхва́лимъ.  
Ра́дости всемі́рныѧ провозвѣ̑стницы,  проповѣ̑дницы ꙗ҆́вѣ, и҆ ра́зꙋма сокрѡ́вища: свѣ́тлїи  бж҃е́ственнїи премꙋ́дрости бы́сте всеи́стинныѧ, оу҆ста̀  чⷭ҇таѧ, ѧ҆зы́цы дх҃а ст҃а́гѡ всечестні́и. 
Сла́ва: Ꙗ҆́кѡ прⷪ҇ро́цы премꙋ́дрїи, всѣ́хъ  созда́телѧ и҆ бг҃а ꙗ҆́кѡ си́льна зрѧ́ще, и҆ ѿ негѡ̀  свѣ́томъ ѡ҆свѣща́еми, ва́шꙋ па́мѧть бл҃гоче́стнѡ  вѣ́рою чтꙋ́щихъ ѿ бѣ́дъ сп҃са́йте. 
Бг҃оро́диченъ: Сп҃се́нїѧ хода́таица человѣ́кѡмъ  была̀ є҆сѝ чⷭ҇таѧ, ро́ждши пло́тски содѣ́телѧ и҆  гдⷭ҇а, тебѐ ра́ди всѣ̑мъ ѡ҆чище́нїе велича́ющымъ тѧ̀  дв҃о подаю́щаго. 
Та́же стїхи̑ры прⷪ҇ро́кѡмъ, гла́съ а҃. Подо́бенъ:  Прехва́льнїи: 
Прⷪ҇ро́цы пресла́внїи, вы̀ царѧ̀ ѡ҆бличи́сте,  лю́демъ же де́рзѡстнымъ сопроти́вистесѧ, въ трⷪ҇цѣ  є҆ди́наго бг҃а проповѣ́дающе, и҆ те́плѣ ѿгонѧ́юще  ѿ землѝ ле́сть многобо́жнꙋю: и҆ ны́нѣ моли́тесѧ,  дарова́ти дꙋша́мъ на́шымъ ми́ръ и҆ ве́лїю млⷭ҇ть. 
Прⷪ҇ро́цы пресла́внїи, вы̀ бл҃гоче́стнѡ  заблꙋжда́юще въ пꙋсты́нѧхъ и҆ гора́хъ, и҆ ѡ҆ѕлоблѧ́еми въ  гла́дѣ и҆ жа́ждѣ, ꙗ҆́кѡ бж҃їи оу҆гѡ́дницы, со  хрⷭ҇то́мъ на нб҃сѣ́хъ водворѧ́етесѧ: и҆ ны́нѣ  моли́тесѧ, дарова́ти дꙋша́мъ на́шымъ ми́ръ и҆ ве́лїю  млⷭ҇ть. 
Прⷪ҇ро́цы прехва́льнїи, вы̀ терпѣли́внѡ  претре́ни, ка́менїемъ же побива́еми, и҆ оу҆мерщвлѧ́еми  ме́чнымъ оу҆сѣче́нїемъ, бл҃гоче́стїѧ ра́ди свѣ́тли  страда́ньми бы́сте: и҆ ны́нѣ моли́тесѧ, дарова́ти  дꙋша́мъ на́шымъ ми́ръ и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Вои́стиннꙋ па́че  оу҆ма̀ чꙋ̑днаѧ, бг҃оневѣ́сто, вели̑чїѧ ржⷭ҇тва̀  твоегѡ̀, ꙗ҆̀же проповѣ́даша прⷪ҇ро́цы всѝ  всепресла́вное зача́тїе, и҆ ржⷭ҇тво̀ всепѣ́таѧ,  недомы́сленное и҆ несказа́нное, и҆́мже мі́ръ сп҃се́сѧ.  


(л. рн҃є) 
Въ понедѣ́льникъ в҃-ѧ седми́цы 
по а҃-мъ стїхосло́вїи сѣда́льны оу҆мили́тєльныѧ  ѻ҆смогла́сника: и҆ бг҃оро́диченъ. По в҃-мъ же  стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Престꙋпле́нїѧ плодо́мъ оу҆мерщвле́на дꙋше́ю  ѡ҆животворѝ хрⷭ҇тѐ посто́мъ и҆́стиннымъ и҆ покаѧ́нїемъ,  молю́сѧ ꙗ҆́кѡ ще́дръ: и҆ да́ждь мѝ въ пꙋте́хъ при́снѡ  ходи́ти пра́выхъ и҆ до́брыхъ, честны́хъ твои́хъ  за́повѣдей, ꙗ҆́кѡ да бж҃е́ственныѧ сла́вы твоеѧ̀  оу҆лꙋчи́въ, со всѣ́ми лю́бѧщими тѧ̀ славосло́влю твою̀  ѡ҆ всѣ́хъ і҆и҃се бл҃гость. 
Сла́ва, то́йже. И҆ ны́нѣ, бг҃оро́диченъ. Подо́бенъ:   
Треволне́ньми страсте́й безсо́вѣстный а҆́зъ  ѡ҆бꙋрева́емь чⷭ҇таѧ, призыва́ю тѧ̀ те́плѣ, не пре́зри  мѧ̀ ѻ҆каѧ́ннаго поги́бнꙋти, бе́зднꙋ млⷭ҇ти ро́ждшаѧ:  ра́звѣ бо тебѐ наде́жды не стѧжа́хъ. да не оу҆̀бо  врагѡ́мъ пора́дованїе и҆ смѣ́хъ оу҆пова́ѧй на тѧ̀  ꙗ҆влю́сѧ: и҆́бо мо́жеши є҆ли̑ка и҆ хо́щеши, ꙗ҆́кѡ мт҃и  сꙋ́щи всѣ́хъ бг҃а. 
По г҃-мъ стїхосло́вїи сѣда́ленъ, гла́съ ѕ҃. 
Подо́бенъ: Гдⷭ҇и поми́лꙋй: 
Гдⷭ҇и напра́ви ны̀ по́стъ повторѧ́ющыѧ, ѡ҆сщ҃е́нїе  на́мъ ѡ҆сїѧ́й и҆ просвѣще́нїе ѡ҆правда́нїй твои́хъ: и҆  сподо́би на́съ приноси́ти тебѣ̀ бл҃гопрїѧ́тнꙋ мл҃твꙋ,  колѣ̑на приклонѧ́ющихъ. ты́ бо є҆сѝ ѻ҆ц҃ъ на́шъ, и҆  мы̀ сы́нове твоѝ, и҆ тѧ̀ со стра́хомъ пое́мъ, и҆ и҆́мѧ  твоѐ призыва́емъ. 
Сла́ва, то́йже. 
И҆ ны́нѣ, бг҃оро́диченъ: Нача́ло сп҃се́нїѧ  гаврїи́лово провѣща́нїе къ дв҃ѣ бы́сть. слы́ша бо,  є҆́же ра́дꙋйсѧ, не (л. рн҃є ѡ҆б.) ѿбѣжѐ  цѣлова́нїѧ, не оу҆сꙋмнѣ́сѧ ꙗ҆́кѡ са́рра въ сѣ́ни, но  си́це глаго́лаше: сѐ раба̀ гдⷭ҇нѧ, бꙋ́ди мнѣ̀ по  глаго́лꙋ твоемꙋ̀. 
Канѡ́нъ мине́и, и҆ трипѣ́снецъ господи́на і҆ѡ́сифа.  И҆ стїхосло́вѧтсѧ пѣ̑сни. Гла́съ д҃. 
Пѣ́снь а҃. 
І҆рмо́съ: Трїста́ты крѣ̑пкїѧ: 
Є҆ди́не бл҃гі́й, и҆сто́чниче млⷭ҇ти, а҆́гнче  бж҃їй, взе́млѧй ꙗ҆́кѡ бг҃ъ мі́ра согрѣшє́нїѧ, сп҃сѝ  мѧ̀ грѣхѡ́въ треволне́нїемъ погрꙋжа́ема, къ приста́нищꙋ  покаѧ́нїѧ наставлѧ́ѧ мѧ̀. 
По́стъ чи́стый, оу҆дале́нїе грѣха̀, ѿчꙋжде́нїе  страсте́й, любо́вь къ бг҃ꙋ, мл҃твы прилѣжа́нїе, сле́зы  со оу҆миле́нїемъ, и҆ ѡ҆ оу҆бо́гихъ попече́нїе,  хрⷭ҇то́съ въ писа́нїихъ завѣща̀. 
Оу҆ѧ́звлена дꙋше́ю, грѣхо́внымъ ѻ҆рꙋ́жїемъ, и҆  оу҆ра́нена сꙋ́ща мно́гими ѕлы́ми, врачꙋ̀ дꙋ́шъ на́шихъ,  и҆сцѣлѝ ꙗ҆́кѡ бл҃годѣ́тель, наложи́въ мнѣ̀  лѣка̑рства мꙋ́дрыхъ за́повѣдей твои́хъ чл҃вѣколю́бче. 
Бг҃оро́диченъ: Нескве́рнаѧ ски́нїе, прест҃а́ѧ  дв҃о, ѡ҆скверне́ннаго мѧ̀ лю́тыхъ страсте́й наведе́ньми,  и҆сто́чникомъ млⷭ҇ти твоеѧ̀ ѡ҆чи́сти, и҆ да́ждь мѝ  оу҆миле́нїѧ тꙋ́чы влⷣчце, грѣха̀ глꙋбинꙋ̀  потреблѧ́ющи. 
И҆́ный, господи́на ѳео́дѡра, гла́съ ѕ҃. 
І҆рмо́съ: Помо́щникъ и҆ покрови́тель бы́сть мнѣ̀: 
Ꙗ҆́кѡ попра́здничнꙋю ра́дость, и҆ вторꙋ́ю  седми́цꙋ свѣтотво́рныхъ постѡ́въ бра́тїе прїи́мше,  любо́вїю воспои́мъ хрⷭ҇та̀, бж҃е́ственнѡ веселѧ́щесѧ. 
Оу҆миле́нїѧ вре́мѧ по́стное ны́нѣ ѡ҆брѣ́тше,  воспла́чимъ ѕѣ́льнѡ и҆ воздохне́мъ, и҆ воздѣжи́мъ  рꙋ́цѣ ко є҆ди́номꙋ и҆зба́вителю: є҆́же сп҃стѝ дꙋ́шы  на́шѧ. (л. рн҃ѕ) 
Трⷪ҇ченъ: Трїѷпоста́снаѧ є҆ди́нице,  нача́льнѣйшаѧ гпⷭ҇жѐ всѣ́хъ, совершеннонача́льнаѧ,  пренача́льнаѧ, сама̀ на́съ сп҃сѝ, ѻ҆́ч҃е, и҆ сн҃е, и҆  дш҃е прест҃ы́й. 
Бг҃оро́диченъ: Кто̀ родѝ сн҃а невсѣ́ѧна  ѻ҆́ч҃имъ зако́номъ; сего̀ оу҆́бѡ ражда́етъ ѻ҆ц҃ъ без̾  мт҃ре: пресла́вное чꙋ́до, ты́ бо родила̀ є҆сѝ чⷭ҇таѧ,  бг҃а вкꙋ́пѣ и҆ чл҃вѣ́ка. 
Сла́ва тебѣ̀ бж҃е на́шъ, сла́ва тебѣ̀. 
Ꙗ҆́кѡ понесꙋ̀ гнѣ́въ тво́й хрⷭ҇тѐ мо́й, є҆гда̀  на сꙋ́дъ прїи́деши; ко́е же ѡ҆брѣ́тъ сло́во да́мъ та́мѡ,  не содѣ́ѧвъ, ни сотвори́въ твою̀ во́лю хрⷭ҇тѐ: тѣ́мже  пре́жде конца̀ ѡ҆сла́би мѝ. 
І҆рмо́съ: Помо́щникъ и҆ покрови́тель бы́сть мнѣ̀  во сп҃се́нїе, се́й мо́й бг҃ъ, и҆ просла́влю є҆го̀, бг҃ъ  ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо  просла́висѧ. 
Пѣ́снь и҃. 
І҆рмо́съ: И҆зба́вителю всѣ́хъ: 
Мимоходѧ̀ житїѧ̀ непостоѧ́нное, въ  разбо́йничєскїѧ по́мыслы впадо́хъ, и҆ оу҆ѧ́звленъ  возсмердѣ́хсѧ: врачꙋ̀ недꙋ́гꙋющихъ, да́ждь мѝ рꙋ́кꙋ,  ст҃ы́хъ твои́хъ всѣ́хъ мольба́ми. 
Лю́тагѡ грѣха̀ бꙋ́рѧ моѐ помышле́нїе смꙋща́етъ,  ꙗ҆́коже петра̀ сп҃сѝ мѧ̀ і҆и҃се, пою́ща: всѧ̑ дѣла̀  бл҃гослови́те, по́йте гдⷭ҇а. 
Воздержа́нїемъ стра̑сти оу҆мертви́мъ, поще́нїемъ  дꙋ́хъ впери́мъ къ нб҃сѝ, и҆ воззове́мъ оу҆миле́нїемъ  се́рдца: согрѣши́хомъ тѝ бж҃е, ꙗ҆́кѡ ще́дрый простѝ. 
Бг҃оро́диченъ: Во чре́во твоѐ всели́всѧ вы́шнїй,  нб҃съ ши́ршꙋю тѧ̀ показа̀, и҆ предста́тельство  неѡбори́мое вопїю́щихъ дв҃о: всѧ̑ дѣла̀ бл҃гослови́те,  по́йте гдⷭ҇а. (л. рн҃ѕ ѡ҆б.) 
И҆́ный. І҆рмо́съ: Є҆гѡ́же вѡ́инства: 
Страсте́й мꙋчи́тельствомъ гдⷭ҇и, не порабоще́нꙋ  дꙋ́шꙋ мою̀ покажѝ: да свобо́днѡ творѧ̀ во́лю твою̀  ра́дꙋюсѧ, и҆ сла́влю держа́вꙋ твою̀ во вѣ́ки. 
И҆са́ѵово невоздержа́нїе возненави́ждь дꙋшѐ моѧ̀,  и҆ і҆а́кѡвлимъ ревнꙋ́й дѡ́брымъ дѣлѡ́мъ, ѡ҆больстѝ  велїа́ра воздержа́нїемъ, ѡ҆богати́сѧ бж҃е́ственными, и҆  воспо́й во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Є҆ди́наго бг҃а по сꙋществꙋ̀ почита́ю,  трѝ ѵ҆поста̑си пою̀ ѡ҆предѣли́тельнѡ, и҆́ныѧ, но не  и҆́накїѧ. поне́же бж҃ество̀ є҆ди́но, и҆ є҆ди́на въ  трїе́хъ держа́ва: и҆́бо ѻ҆ц҃ъ, сн҃ъ и҆ дх҃ъ. 
Бг҃оро́диченъ: И҆з̾ свѣ́тлыѧ проше́дъ оу҆тро́бы  твоеѧ̀, ꙗ҆́кѡ жени́хъ ѿ черто́га, возсїѧ̀ хрⷭ҇то́съ,  свѣ́тъ сꙋ́щымъ во тьмѣ̀ вели́кїй: и҆́бо пра́вды сл҃нце  ѡ҆блиста́въ просвѣтѝ чⷭ҇таѧ мі́ръ. 
Сла́ва тебѣ̀ бж҃е на́шъ, сла́ва тебѣ̀. 
Во́дꙋ пїѧ́й никто́же ѡ҆безꙋ́мисѧ, ꙗ҆ви́сѧ же нѡ́е  на́гъ вїно́мъ и҆скꙋ́шьсѧ: сѣ́мена же ѕло́бы лѡ́тъ  ѿсю́дꙋ ражда́етъ. бѣ́гай ѽ дꙋшѐ моѧ̀ си́хъ  подража́нїѧ, хрⷭ҇та̀ пою́щи. 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те и҆ превозноси́те во всѧ̑  вѣ́ки. 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ: 
Пости́мсѧ ѿ страсте́й гнѣ́ва, наслади́мсѧ  любвѐ нело́жныѧ, напита́имъ оу҆бѡ́гїѧ хлѣ́бомъ,  бж҃е́ственною пита́еми бл҃года́тїю, и҆ слеза́ми сле́зы  оу҆гаси́мъ бꙋ́дꙋщагѡ и҆зрече́нїѧ. (л. рн҃з) 
Ѻ҆каѧ́ннаѧ дꙋшѐ воздохнѝ, сѣ́тꙋй, покаѧ́нїѧ  ѡ҆́бразы покажѝ, ны́нѣ при две́рехъ де́нь, сꙋдѧ́й  нелицемѣ́рнѡ сѣди́тъ, комꙋ́ждо ѿдава́ѧ достѡ́йнаѧ  содѣ́ѧнныхъ, ꙗ҆́коже пи́сано є҆́сть. 
Не стѧжа́хъ дѣѧ́нїй бл҃ги́хъ, ѡ҆скверни́хъ ри́зꙋ,  ю҆́же прїѧ́хъ, бж҃е́ственнагѡ кр҃ще́нїѧ ѡ҆дѣѧ́нїе: во  тьмѣ̀ невѣ́дѣнїѧ хождꙋ̀: свѣ́томъ мѧ̀ лица̀ твоегѡ̀  гдⷭ҇и, ѿча́ѧна ны́нѣ и҆спра́ви. 
Бг҃оро́диченъ: Мр҃і́е гпⷭ҇жѐ всѧ́ческихъ,  всѧ́кимъ мѧ̀ грѣхо̑мъ порабоще́на, ты̀ свободѝ дв҃о,  свободи́телѧ дꙋ́шъ на́шихъ поро́ждшаѧ: ты́ бо па́че  сло́ва родила̀ є҆сѝ сꙋществи́тельнꙋю бл҃гость. 
И҆́ный. І҆рмо́съ: Безсѣ́меннагѡ зача́тїѧ: 
Ны́нѣ ѕлопостра́ждимъ ꙗ҆́кѡ во́ини хрⷭ҇тѡ́вы:  є҆ли́ко бо є҆ли́ко вре́мѧ мимохо́дитъ, вѣнцы̀  плетꙋ́тсѧ подвиза́ющымсѧ, ꙗ҆̀же возда́стъ хрⷭ҇то́съ,  є҆гда̀ прїи́детъ со сла́вою а҆́гг҃льскою сꙋди́ти все́й  землѝ. 
Ве́сь оу҆ѧзви́хсѧ, ве́сь, хрⷭ҇тѐ мо́й,  ѡ҆стрꙋпи́хсѧ, и҆сцѣлѝ моѧ̑ гнѡ́йныѧ ꙗ҆́звы, страстна̑ѧ  оу҆грызє́нїѧ сꙋ̑щаѧ ѿ грѣха̀, да оу҆слы́шꙋ, ꙗ҆́кѡ  прокаже́нный, гла́съ тво́й ст҃ы́й: ꙗ҆́кѡ хощꙋ̀,  ѡ҆чи́стисѧ. 
Трⷪ҇ченъ: Є҆ди́нагѡ є҆динороди́телю,  є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ  свѣ́те, свѣ́та сїѧ́нїе: и҆ є҆ди́ный є҆ди́нѣ  є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь вои́стиннꙋ  сы́й: ѽ трⷪ҇це є҆ди́нице ст҃а́ѧ, сп҃сѝ мѧ̀  бг҃осло́вѧща тѧ̀. 
Бг҃оро́диченъ: Чꙋ́до ржⷭ҇тва̀ твоегѡ̀ оу҆жаса́етъ  мѧ̀, всенепоро́чнаѧ, ка́кѡ зачина́еши безсѣ́меннѡ  непостижи́маго; рцы̀, ка́кѡ дв҃ствꙋеши, ро́ждши ꙗ҆́кѡ  мт҃и; є҆́же па́че є҆стества̀ вѣ́рою прїе́мь,  рожде́нномꙋ поклони́сѧ, є҆ли̑ка хо́щетъ бо, и҆ мо́жетъ.  (л. рн҃з ѡ҆б.) 
Сла́ва тебѣ̀ бж҃е на́шъ, сла́ва тебѣ̀. 
По́стъ мѡѷсе́а бг҃ови́дца содѣ́ла, и҆лїю̀  дре́вле пла́меннаго воза́таѧ, па́ѵла же, дꙋшѐ моѧ̀,  стра́шнаго неботе́чника. тѣ́мже пости́мсѧ ѿ ѕло́бъ, и҆  на высотꙋ̀ безстра́стїѧ и҆ мы̀ восхи́тимсѧ. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Свѣти́ленъ гла́са. 
На стїхо́внѣ стїхи́ра самогла́сна, гла́съ є҃: 
Ди́вное ѻ҆рꙋ́жїе, мл҃тва и҆ по́стъ: се́й мѡѷсе́а  законописа́телѧ показа̀, и҆ и҆лїю̀ въ же́ртвахъ  ревни́телѧ. въ то́мъ пребыва́юще вѣ́рнїи, сп҃сꙋ  возопїи́мъ: тебѣ̀ є҆ди́номꙋ согрѣши́хомъ, поми́лꙋй  на́съ. два́жды. 
Мꙋ́чениченъ: Бл҃гослове́нное во́инство цр҃ѧ̀  нбⷭ҇нагѡ: а҆́ще бо и҆ земноро́днїи бѧ́хꙋ стрⷭ҇тоте́рпцы,  но а҆́гг҃льскїй са́нъ потща́шасѧ дости́гнꙋти, ѡ҆  тѣлесѣ́хъ небре́гше, и҆ страстьмѝ безпло́тныхъ  оу҆досто́ившесѧ че́сти: мл҃твами и҆́хъ, гдⷭ҇и, сп҃сѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ. Тебѣ̀ мо́лимсѧ,  ꙗ҆́кѡ бж҃їи мт҃ри, бл҃гослове́ннаѧ, молѝ ѡ҆ сп҃се́нїи  дꙋ́шъ на́шихъ. 
На ѕ҃-мъ часѣ̀, тропа́рь прⷪ҇ро́чества, гла́съ  є҃: 
Созда́вый наединѣ̀ сердца̀ на̑ша, помѧнѝ, ꙗ҆́кѡ  пе́рсть є҆смы̀, не ѡ҆сꙋдѝ на́съ въ преиспо́днихъ землѝ  безгрѣ́шне. 
Прокі́менъ, ѱало́мъ к҃а, гла́съ ѕ҃: Боѧ́щїисѧ  гдⷭ҇а восхвали́те є҆го̀. Сті́хъ: Бж҃е, бж҃е мо́й,  вонми́ ми, вскꙋ́ю ѡ҆ста́вилъ мѧ̀ є҆сѝ; 
Прⷪ҇ро́чества и҆са́їина чте́нїе. [Гл. д҃, ст. а҃-ѕ҃.  Гл. є҃, ст. а҃-з҃.] 
Та́кѡ глаго́летъ гдⷭ҇ь. Въ де́нь ѻ҆́ный  возсїѧ́етъ бг҃ъ въ совѣ́тѣ со сла́вою на землѝ, є҆́же  вознестѝ и҆ просла́вити ѡ҆ста́нокъ і҆и҃лѧ. И҆ бꙋ́детъ  ѡ҆ста́нокъ въ (л.рн҃и) сїѡ́нѣ, и҆ ѡ҆ста́нокъ во  і҆ерⷭ҇ли́мѣ, свѧ́ти нарекꙋ́тсѧ всѝ, напи́саннїи въ  жи́знь во і҆ерⷭ҇ли́мѣ. ꙗ҆́кѡ ѿмы́етъ гдⷭ҇ь скве́рнꙋ  сынѡ́въ и҆ дще́рей сїѡ́нскихъ, и҆ кро́вь і҆ерⷭ҇ли́мскꙋ  ѡ҆чи́ститъ ѿ среды̀ и҆́хъ дꙋ́хомъ сꙋда̀, и҆ дꙋ́хомъ  зно́ѧ. И҆ прїи́детъ гдⷭ҇ь, и҆ бꙋ́детъ всѐ мѣ́сто горы̀  сїѡ́ни, и҆ всѧ̑ ꙗ҆̀же ѻ҆́крестъ є҆ѧ̀ ѡ҆сѣни́тъ  ѻ҆́блакъ во днѝ, и҆ ꙗ҆́кѡ ды́ма и҆ свѣ́та ѻ҆́гненна  горѧ́ща въ нощѝ, все́ю сла́вою покры́етсѧ: И҆ бꙋ́детъ въ  сѣ́нь ѿ зно́ѧ, и҆ въ покро́въ и҆ въ сокрове́нїе ѿ  же́стости и҆ дождѧ̀. Воспою̀ ны́нѣ возлю́бленномꙋ  пѣ́снь, возлю́бленнагѡ моегѡ̀ вїногра́дꙋ моемꙋ̀:  вїногра́дъ бы́сть возлю́бленномꙋ въ ро́зѣ, на мѣ́стѣ  тꙋ́чнѣ. И҆ ѡ҆гражде́нїемъ ѡ҆гради́хъ, и҆ ѡ҆копа́хъ, и҆  насади́хъ ло́зꙋ и҆збра́ннꙋ, и҆ созда́хъ сто́лпъ посредѣ̀  є҆гѡ̀, и҆ предточи́лїе и҆скопа́хъ въ не́мъ: и҆ жда́хъ,  да сотвори́тъ гро́здїе, и҆ сотворѝ те́рнїе, и҆ ны́нѣ  живꙋ́щїи во і҆ерⷭ҇ли́мѣ, и҆ человѣ́че і҆ꙋ́динъ, сꙋди́те  междꙋ̀ мно́ю и҆ вїногра́домъ мои́мъ. Что̀ сотворю̀ є҆щѐ  вїногра́дꙋ моемꙋ̀, и҆ не сотвори́хъ є҆мꙋ̀; зане́же  жда́хъ, да сотвори́тъ гро́здїе, сотвори́ же те́рнїе.  Ны́нѣ оу҆́бѡ возвѣщꙋ̀ ва́мъ, что̀ а҆́зъ сотворю̀  вїногра́дꙋ моемꙋ̀: ѿимꙋ̀ ѡ҆гражде́нїе є҆гѡ̀, и҆  бꙋ́детъ въ разграбле́нїе, и҆ разорю̀ стѣ́нꙋ є҆гѡ̀, и҆  бꙋ́детъ въ попра́нїе. И҆ ѡ҆ста́влю вїногра́дъ мо́й, и҆  ктомꙋ̀ не ѡ҆брѣ́жетсѧ, нижѐ покопа́етсѧ, и҆ взы́детъ на  не́мъ, ꙗ҆́коже на лѧди́нѣ, те́рнїе: и҆ ѻ҆блакѡ́мъ  заповѣ́мъ, є҆́же не ѡ҆дожди́ти на него̀ дождѧ̀.  Вїногра́дъ бо гдⷭ҇а саваѡ́ѳа, до́мъ і҆и҃левъ є҆́сть, и҆  человѣ́къ і҆ꙋ́динъ, но́вый са́дъ возлю́бленный. 
Прокі́менъ, ѱало́мъ к҃в, гла́съ ѕ҃: Же́злъ тво́й  и҆ па́лица твоѧ̀, та̑ мѧ̀ оу҆тѣ́шиста. Сті́хъ:  Гдⷭ҇ь пасе́тъ мѧ̀, и҆ ничто́же мѧ̀ лиши́тъ. (л. рн҃и  ѡ҆б.) 
Въ понедѣ́льникъ ве́чера 
во свѣти́льничное по предначина́тельномъ ѱалмѣ̀,  стїхосло́вимъ каѳі́смꙋ: Ко гдⷭ҇ꙋ, внегда̀ скорбѣ́ти  мѝ: На Гдⷭ҇и воззва́хъ, поста́вимъ стїхѡ́въ ѕ҃: и҆  пое́мъ стїхи̑ры подо́бны трїѡ́ди. Творе́нїе господи́на  і҆ѡ́сифа, гла́съ и҃. Подо́бенъ: Что̀ ва́съ нарече́мъ: 
Комꙋ̀ оу҆подо́биласѧ є҆сѝ ѻ҆каѧ́ннаѧ,  лѣнѧ́щисѧ, ѽ дꙋшѐ! и҆ не творѧ́щи дѡ́браѧ, но лю́бѧщи  при́снѡ въ ѕлы́хъ пребыва́нїе; сꙋ́дъ при две́рехъ,  пока́йсѧ, посто́мъ и҆ мл҃твою ѡ҆чи́стисѧ, и҆ влⷣцѣ  твоемꙋ̀ возопі́й: согрѣши́хъ тѝ, простѝ ꙗ҆́кѡ  бл҃гоꙋтро́бенъ, и҆ и҆справле́нїе мнѣ̀ да́рꙋй. 
И҆мѣ́ѧй бл҃гости пꙋчи́нꙋ, пꙋчи̑ны мои́хъ  грѣхѡ́въ лꙋка̑выѧ и҆зсꙋшѝ хрⷭ҇тѐ, ꙗ҆́кѡ безгрѣ́шный  бг҃ъ, и҆ да́ждь се́рдцꙋ моемꙋ̀ оу҆миле́нїе, пото́ки  беззако́нїѧ ѿе́млющее: да пою̀ и҆ сла́влю твоѐ  бл҃гоꙋтро́бїе неизрече́нное, долготерпѣли́ве  бл҃годѣ́телю дꙋ́шъ на́шихъ. 
И҆́на стїхи́ра господи́на ѳео́дѡра, гла́съ то́йже. 
Подо́бенъ: Во є҆де́мѣ ра́й: 
Приведы́й и҆ ны́нѣ на́съ бж҃е, вре́мене  ѡ҆бше́ствїе всечⷭ҇тна́гѡ поста̀ соверши́ти, и҆ дарова́вый  на́мъ во ст҃о́е по́прище вторы́ѧ седми́цы вни́ти: са́мъ  сподо́би гдⷭ҇и, и҆ къ бꙋ́дꙋщемꙋ бл҃готещѝ, тѣ́ло и҆  дꙋ́шꙋ на́шꙋ и҆ бл҃годѣ́тельствꙋѧ и҆ оу҆крѣплѧ́ѧ:  ꙗ҆́кѡ да дости́гнемъ соверши́вше тече́нїе мꙋ́жески, въ  гдⷭ҇скїй де́нь воскрⷭ҇нїѧ твоегѡ̀, всѝ въ ра́дости: и҆  да вѣнцы̀ носѧ́ще, непреста́ннѡ тѧ̀ похва́лимъ. 
И҆ мине́и г҃. Сла́ва, и҆ ны́нѣ, бг҃оро́диченъ. 
Прокі́менъ, ѱало́мъ к҃г, гла́съ а҃: Гдⷭ҇ь  крѣ́покъ и҆ си́ленъ, гдⷭ҇ь си́ленъ въ бра́ни. Сті́хъ:  Гдⷭ҇нѧ землѧ̀, и҆ и҆сполне́нїе є҆ѧ̀. (л. рн҃ѳ) 
Бытїѧ̀ чте́нїе. [Гл. г҃, ст. к҃а-к҃д. Гл. д҃, ст.  а҃-з҃.] 
Сотворѝ гдⷭ҇ь бг҃ъ а҆да́мꙋ и҆ женѣ̀ є҆гѡ̀ ри̑зы  ко́жаны, и҆ ѡ҆блечѐ и҆̀хъ. И҆ речѐ бг҃ъ: сѐ а҆да́мъ  бы́сть ꙗ҆́кѡ є҆ди́нъ ѿ на́съ, є҆́же разꙋмѣ́ти  до́брое и҆ лꙋка́вое. и҆ ны́нѣ да не когда̀ простре́тъ  рꙋ́кꙋ свою̀, и҆ во́зметъ ѿ дре́ва жи́зни, и҆ снѣ́стъ,  и҆ жи́въ бꙋ́детъ во вѣ́къ. И҆ и҆згна̀ є҆го̀ гдⷭ҇ь бг҃ъ  и҆з̾ раѧ̀ сла́дости, дѣ́лати зе́млю: ѿ неѧ́же взѧ́тъ  бы́сть. И҆ и҆зри́не а҆да́ма, и҆ вселѝ є҆го̀ прѧ́мѡ раѧ̀  сла́дости: и҆ приста́ви херꙋві́ма, и҆ пла́менное  ѻ҆рꙋ́жїе ѡ҆браща́емое, храни́ти пꙋ́ть дре́ва жи́зни.  А҆да́мъ же позна̀ є҆́ѵꙋ женꙋ̀ свою̀, и҆ заче́нши родѝ  ка́їна. и҆ речѐ: стѧжа́хъ человѣ́ка бг҃омъ. И҆ приложѝ  роди́ти бра́та є҆гѡ̀ а҆́велѧ. и҆ бы́сть а҆́вель па́стырь  ѻ҆ве́цъ: ка́їнъ же бѣ̀ дѣ́лаѧй зе́млю. И҆ бы́сть по  дне́хъ принесѐ ка́їнъ ѿ плодѡ́въ землѝ же́ртвꙋ бг҃ꙋ:  И҆ а҆́вель принесѐ и҆ то́й ѿ перворо́дныхъ ѻ҆ве́цъ  свои́хъ, и҆ ѿ тꙋ́кѡвъ и҆́хъ: и҆ призрѣ̀ бг҃ъ на  а҆́велѧ и҆ на да́ры є҆гѡ̀: На ка́їна же и҆ на жє́ртвы  є҆гѡ̀ не внѧ́тъ, и҆ ѡ҆печа́лисѧ ка́їнъ ѕѣлѡ̀, и҆  и҆спадѐ лицѐ є҆гѡ̀. И҆ речѐ гдⷭ҇ь бг҃ъ ка́їнꙋ: вскꙋ́ю  приско́рбенъ бы́лъ є҆сѝ; и҆ вскꙋ́ю и҆спадѐ лицѐ  твоѐ; Є҆да̀ а҆́ще пра́вѡ прине́слъ є҆сѝ, пра́вѡ же не  раздѣли́лъ є҆сѝ, не согрѣши́лъ ли є҆сѝ;  оу҆мо́лкни: къ тебѣ̀ ѡ҆браще́нїе є҆гѡ̀, и҆ ты̀ тѣ́мъ  ѡ҆блада́еши. 
Прокі́менъ, ѱало́мъ к҃д, гла́съ ѕ҃: При́зри на  мѧ̀ и҆ поми́лꙋй мѧ̀. Сті́хъ: Къ тебѣ̀ гдⷭ҇и,  воздвиго́хъ дꙋ́шꙋ мою̀. 
При́тчей чте́нїе. [Гл. г҃, ст. л҃д-л҃є. Гл. д҃, ст.  а҃-к҃в] 
Гдⷭ҇ь гѡ́рдымъ проти́витсѧ, смирє́ннымъ же дае́тъ  бл҃года́ть. Сла́вꙋ премꙋ́дрїи наслѣ́дѧтъ, нечести́вїи же  вознесо́ша безче́стїе. Послꙋ́шайте дѣ́ти наказа́нїѧ  ѻ҆́тча, и҆ внемли́те разꙋмѣ́ти помышле́нїе. Да́ръ бо  бл҃гі́й (л. рн҃ѳ ѡ҆б.) да́рꙋю ва́мъ: моегѡ̀ зако́на не  ѡ҆ставлѧ́йте. Сы́нъ бо бы́хъ и҆ а҆́зъ ѻ҆ц҃ꙋ̀  послꙋшли́вый, и҆ люби́мый пред̾ лице́мъ ма́тере: И҆́же  глаго́лаша, и҆ оу҆чи́ша мѧ̀: да оу҆твержда́етсѧ на́ше  сло́во въ твое́мъ се́рдцѣ, хранѝ за́пѡвѣди, не  забыва́й. Стѧжѝ премꙋ́дрость, стѧжѝ ра́зꙋмъ: не  забꙋ́ди, нижѐ пре́зри речє́нїѧ мои́хъ оу҆́стъ, нижѐ  оу҆клони́сѧ ѿ глагѡ́лъ оу҆́стъ мои́хъ. Не ѡ҆ста́ви  є҆ѧ̀, и҆ и҆́метсѧ тебѐ: возжелѣ́й є҆ѧ̀, и҆ соблюде́тъ  тѧ̀. Нача́ло премꙋ́дрости, стѧжа́ти премꙋ́дрость, и҆ во  все́мъ стѧжа́нїи твое́мъ стѧжѝ ра́зꙋмъ. Ѡ҆градѝ ю҆̀, и҆  вознесе́тъ тѧ̀: почтѝ ю҆̀, да тѧ̀ ѡ҆б̾и́метъ: Да да́стъ  главѣ̀ твое́й вѣне́цъ бл҃года́тей, вѣнце́мъ же  сла́дости защити́тъ тѧ̀. Слы́ши сн҃е, и҆ прїимѝ моѧ̑  словеса̀, и҆ оу҆мно́жатсѧ лѣ̑та живота̀ твоегѡ̀, да тѝ  бꙋ́дꙋтъ мно́зи пꙋтѝ житїѧ̀. Пꙋтє́мъ бо премꙋ́дрости  оу҆чꙋ́ тѧ, наставлѧ́ю же тебѐ на течє́нїѧ пра̑ваѧ:  А҆́ще бо хо́диши, не за́пнꙋтсѧ стѡпы̀ твоѧ̑: а҆́ще ли  тече́ши, не оу҆трꙋди́шисѧ. И҆ми́сѧ моегѡ̀ наказа́нїѧ, не  ѡ҆ста́ви: но сохранѝ є҆̀ себѣ̀ жи́знь твою̀: На пꙋти̑  нечести́выхъ не и҆дѝ, нижѐ возревнꙋ́й пꙋтє́мъ  законопрестꙋ́пныхъ. На не́мже а҆́ще мѣ́стѣ вѡ́ѧ  соберꙋ́тъ, не и҆дѝ та́мѡ: оу҆клони́сѧ же ѿ ни́хъ, и҆  и҆змѣнѝ. Не оу҆́снꙋтъ бо, а҆́ще ѕла̀ не сотворѧ́тъ:  ѿи́метсѧ со́нъ ѿ ни́хъ, и҆ не спѧ́тъ. Ті́и бо  пита́ютсѧ пи́щею нече́стїѧ, вїно́мъ же законопрестꙋ́пнымъ  оу҆пива́ютсѧ. Пꙋтїе́ же првⷣныхъ подо́бнѣ свѣ́тꙋ  свѣ́тѧтсѧ: предхо́дѧтъ, и҆ просвѣща́ютъ, до́ндеже  и҆спра́витсѧ де́нь. Пꙋтїе́ же нечести́выхъ те́мни: не  вѣ́дѧтъ, ка́кѡ претыка́ютсѧ. Сы́не, мои̑мъ глаго́лѡмъ  внима́й, къ мои̑мъ же словесє́мъ прилага́й оу҆́хо  твоѐ. Да не ѡ҆скꙋдѣ́ютъ тѝ и҆сто́чницы твоѝ, хранѝ  ѧ҆̀ въ се́рдцѣ твое́мъ: Живо́тъ бо сꙋ́ть всѣ̑мъ  ѡ҆брѣта́ющымъ ѧ҆̀, и҆ все́й пло́ти и҆́хъ  и҆сцѣле́нїе.(л. р҃ѯ) 
На стїхо́внѣ самогла́сенъ днѐ, гла́съ г҃.  Два́жды: 
Дх҃о́внымъ посто́мъ пости́мсѧ, расто́ргнемъ  всѧ́кое развраще́нїе, ѡ҆ста́немсѧ же и҆ собла́знѡвъ  грѣха̀, ѿпꙋ́стимъ и҆ бра́тїи до́лги, да и҆ на́мъ  ѡ҆ста́вѧтсѧ прегрѣшє́нїѧ на̑ша. та́кѡ бо возопи́ти  возмо́жемъ: да и҆спра́витсѧ мл҃тва на́ша, ꙗ҆́кѡ кади́ло  пред̾ тобо́ю гдⷭ҇и. 
Мꙋ́чениченъ: Прⷪ҇ро́цы и҆ а҆пⷭ҇ли хрⷭ҇тѡ́вы, и҆  мч҃нцы, наꙋчи́ша пѣ́ти трⷪ҇цꙋ є҆диносꙋ́щнꙋю, и҆  просвѣти́ша ꙗ҆зы́ки заблꙋ́ждшыѧ, и҆ ѻ҆́бщники  а҆́гг҃лѡвъ сотвори́ша сы́ны человѣ́чєскїѧ. 
Сла́ва, и҆ ны́нѣ, бг҃оро́диченъ, гла́съ то́йже:  До конца̀ оу҆бо́гихъ твои́хъ не забꙋ́ди влⷣчце: но  твои́ми мл҃твами бꙋ́дꙋщагѡ на́съ свободѝ преще́нїѧ, и҆  настоѧ́щагѡ вре́да, и҆ гнѣ́ва гдⷭ҇нѧ и҆схитѝ бцⷣе,  твоѧ̑ рабы̑. 
[зрѝ] Вѣ́домо же да є҆́сть: Ꙗ҆́кѡ ѿ сегѡ̀  понедѣ́льника вторы́ѧ седми́цы поста̀, выпѣва́ютсѧ на  повече́рїѧхъ канѡ́ны, и҆́же въ мине́и, и҆мꙋ́щихъ  прилꙋчи́тисѧ ст҃ы́хъ, ѿ сꙋббѡ́ты ла́заревы до недѣ́ли  ѳѡмины̀, съ канѡ́ны бг҃оро́дичными. Пре́жде пое́тсѧ  канѡ́нъ бцⷣы, и҆ по не́мъ въ мине́и. По г҃-й пѣ́сни  конда́къ и҆ сѣда́ленъ въ мине́и. а҆ по ѕ҃-й пѣ́сни  сѣда́ленъ бцⷣы. Послѣди́ же канѡ́на стїхи̑ры въ  мине́и. 
Во вто́рникъ в҃-ѧ седми́цы, на оу҆́трени,  трⷪ҇чны. 
По а҃-мъ стїхосло́вїи сѣда́льны оу҆мили́тєльныѧ  ѻ҆смогла́сника, съ бг҃оро́дичны. По в҃-мъ же  стїхосло́вїи глаго́лемъ настоѧ́щыѧ сѣда́льны, гла́съ и҃:   
Подо́бенъ: Воскрⷭ҇лъ є҆сѝ: 
Стра̑сти оу҆здо́ю непоро́чнагѡ поста̀  оу҆держава́юще, оу҆́мъ къ честны̑мъ бг҃овидѣ́нїємъ  вѣ́рою соверше́ннѣйшею (л. р҃ѯ ѡ҆б.) впери́ти всѝ  потщи́мсѧ: ꙗ҆́кѡ да земнꙋ́ю житїѧ̀ сла́дость пре́зримъ,  и҆ нбⷭ҇нꙋю полꙋчи́мъ жи́знь и҆ бж҃е́ственное сїѧ́нїе. 
Сла́ва, то́йже. 
И҆ ны́нѣ, бг҃оро́диченъ: Въ пꙋчи́нꙋ лю́тꙋю  впадо́хъ оу҆ны́нїѧ, ѿ мно́жества лꙋка́выхъ и҆  беззако́нныхъ мои́хъ дѣ́лъ, прїидо́хъ въ недоꙋмѣ́нїе и҆  неча́ѧнїемъ ны́нѣ содержи́мь є҆́смь. влⷣчце бцⷣе, ты̀  мѧ̀ сп҃сѝ, ты̀ помозѝ: грѣ́шникѡвъ бо ты̀ є҆сѝ  оу҆милостивле́нїе, и҆ ѡ҆чище́нїе сп҃си́тельное. 
По г҃-мъ стїхосло́вїи сѣда́ленъ, гла́съ и҃. 
Подо́бенъ: Па́стырскаѧ свирѣ́ль: 
Предложи́въ та́йнꙋю по́стъ трапе́зꙋ, поꙋща́етъ  на́мъ бога́тнѡ насы́титисѧ: ꙗ҆ди́мъ ꙗ҆́коже бра́шно  присноживѡ́тныѧ да́ры дх҃а: пїи́мъ ꙗ҆́коже питїѐ,  сле́зъ стрꙋи̑ бг҃отѡ́чныѧ: и҆ возвесели́вшесѧ, хвалꙋ̀  бг҃ꙋ непреста́ннѡ принесе́мъ. 
Сла́ва, то́йже. 
И҆ ны́нѣ, бг҃оро́диченъ: Ѿ всѧ́кагѡ преще́нїѧ,  и҆ ѡ҆ѕлобле́нїѧ человѣ́ческагѡ, сп҃сѝ на́съ всест҃а́ѧ  дв҃о: тѧ́ бо и҆́мамы покро́въ и҆ предста́тельство  прибѣга́ющїи къ тебѣ̀ бг҃ома́ти, и҆ къ рожде́нномꙋ  и҆з̾ тебѐ бг҃ꙋ на́шемꙋ: є҆го́же молѝ и҆зба́витисѧ  на́мъ ѿ бѣ́дъ и҆ скорбе́й. 
Канѡ́нъ въ мине́и и҆ трипѣ́снецъ господи́на  і҆ѡ́сифа. И҆ стїхосло́витсѧ пѣ́снь ѱалти́ра. Гла́съ  и҃. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ  дв҃ы въ послѣ̑днѧѧ без̾ мꙋ́жа заче́ншїйсѧ, и҆  разрꙋши́вый грѣ́хъ пра́ѻтца а҆да́ма, ꙗ҆́кѡ  чл҃вѣколю́бецъ. 
Воздохнѝ, прослези́сѧ дꙋшѐ, ѡ҆брати́сѧ,  пока́йсѧ: прибли́жисѧ де́нь, при две́рехъ сꙋдїѧ̀, ко  ѿвѣ́тꙋ гото́висѧ, (л. рѯ҃а) и҆ возопі́й: согрѣши́хъ  тѝ ще́дрый, млⷭ҇тиве, бл҃гі́й, ты̀ мѧ̀ оу҆ще́дри. 
Не сы́тость грѣха̀ дꙋшѐ моѧ̀ возненави́ждь  всегꙋби́тельнꙋю, наслади́сѧ сы́тостїю поста̀ прилѣ́жнѡ,  сп҃си́тєльныѧ за́пѡвѣди снѣ́дь сотворѝ, наслажде́нїе  и҆схода́тайствꙋющыѧ вѣ́чныхъ бла̑гъ, вѣ́рою. 
А҆́гг҃ли, си̑лы, нача̑ла, а҆рха́гг҃ли, гдⷭ҇ьства,  прⷭ҇то́ли, вла̑сти, херꙋві́ми и҆ серафі́ми, бл҃года́вца  и҆ бг҃а моли́те, проще́нїе долгѡ́въ и҆ страсте́й  премѣне́нїе дарова́ти на́мъ. 
Бг҃оро́диченъ: Є҆ди́на ро́ждшаѧ безнача́льное  сло́во всенепоро́чнаѧ, и҆з̾ тебѐ воплоще́ннаго  непрело́жнаго, є҆́же бѣ̀, пребы́вшаѧ дв҃ою по  рождествѣ̀ безневѣ́стнаѧ, молѝ ѡ҆ всѣ́хъ,  и҆зба́витисѧ ѿ тлѝ жи́зни на́шей. 
И҆́ный господи́на ѳео́дѡра, гла́съ то́йже. 
І҆рмо́съ: Ви́дите, ви́дите: 
Оу҆ви́дѣхомъ, позна́хомъ, ꙗ҆́кѡ бл҃го на́мъ въ  покаѧ́нїе вре́мѧ, є҆́же ѡ҆предѣли́лъ є҆сѝ: но въ  се́мъ прїимѝ бж҃е, мл҃твы на́шѧ, и҆ и҆спра́ви пред̾  тобо́ю ще́дре, ꙗ҆́кѡ кади́ло до́брое, ꙗ҆́кѡ же́ртвꙋ  прїѧ́тнꙋю. 
Оу҆жаса́юсѧ и҆ бою́сѧ, помышлѧ́ѧ, є҆ли̑ка  согрѣши́хъ: ка́кѡ тѧ̀ оу҆срѧ́щꙋ; ка́кѡ ꙗ҆влю́сѧ тебѣ̀  стра́шне; ка́кѡ же предста́нꙋ неꙋмы́тномꙋ твоемꙋ̀  сꙋди́щꙋ; тѣ́мже пощадѝ мѧ̀ ще́дре, въ ча́съ, є҆гда̀  и҆́маши сꙋди́ти все́й землѝ. 
Трⷪ҇ченъ: Пресоверше́ннаѧ є҆ди́нице,  пребж҃е́ственнаѧ, трїѷпоста́снаѧ, нерожде́нне ѻ҆́ч҃е,  и҆ сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ  же ꙗ҆влѧ́ѧйсѧ: сꙋщество̀ є҆ди́но и҆ є҆стество̀,  гдⷭ҇ьство, црⷭ҇тво, сп҃сѝ всѣ́хъ на́съ. 
Бг҃оро́диченъ: Неизглаго́ланное чꙋ́до твоегѡ̀  ржⷭ҇тва̀, мт҃и дв҃о: ка́кѡ бо и҆ ражда́еши, и҆ чиста̀  є҆сѝ въ то́мже; (л. рѯ҃а ѡ҆б.) ка́кѡ ѻ҆троча̀  ражда́еши, и҆ не вѣ́си и҆скꙋ́са мꙋ́жеска ѿню́дъ;  ꙗ҆́коже вѣ́сть па́че є҆стества̀ ѿ менѐ новолѣ́пнѡ,  сло́во бж҃їе ро́ждшеесѧ. 
Сла́ва тебѣ̀ бж҃е на́шъ, сла́ва тебѣ̀. 
Ты̀ нїнеѵі́тѧны пока́ѧвшыѧсѧ и҆ пости́вшыѧсѧ, ѿ  запреще́ннагѡ и҆зве́лъ є҆сѝ гнѣ́ва: содо́млѧны же  ѻ҆гне́мъ поже́глъ є҆сѝ въ пресыще́нїи блꙋдѧ́щыѧ: но  и҆зба́ви мѧ̀ хрⷭ҇тѐ, преще́нїѧ и҆́хъ. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  бг҃ъ ва́шъ, ѡ҆ст҃и́вый нача́токъ ва́мъ прїѧ́тенъ, ѿ  дне́й всегѡ̀ лѣ́та ѡ҆десѧ́тствованїе, и҆ сїѐ да́въ  лю́демъ мои̑мъ, во и҆збавле́нїе страсте́й, во сп҃се́нїѧ  нача́ло. 
Пѣ́снь и҃. 
І҆рмо́съ: Бг҃оглаго́ливїи ѻ҆́троцы: 
Ѡ҆правда́вый воздохнꙋ́вша мытарѧ̀, оу҆ще́дривый  блꙋдни́цꙋ ѿ се́рдца слези́вшꙋю, сп҃сѝ оу҆ще́дри  сп҃се, дꙋ́шы пою́щихъ тѧ̀. 
Плодоно́симъ дѣѧ̑нїѧ добродѣ́тєльнаѧ посто́мъ  гдⷭ҇ви, и҆ вре́дныхъ ѿдалѧ́ющесѧ помышле́нїй, да  бж҃е́ственнꙋю сла́дость полꙋчи́мъ. 
А҆́гг҃льстїи ли́цы мо́лѧтъ тѧ̀, а҆пⷭ҇льстїи  собо́ри, и҆ мч҃нкѡвъ чи́ни, і҆и҃се, лю́демъ твои̑мъ  проще́нїе да́рꙋй. 
Бг҃оро́диченъ: Несѣко́мꙋю го́рꙋ дв҃ꙋ,  свѣтоно́сный свѣ́щникъ, бл҃гопрехо́днꙋю лѣ́ствицꙋ,  бж҃їе вмѣсти́лище вѣ́рнїи оу҆бл҃жи́мъ. 
И҆́ный. І҆рмо́съ: На горѣ̀ ст҃ѣ́й: 
Въ наро́читый де́нь воздержа́нїѧ, прїиди́те всѝ  вострꙋ́бимъ въ пѣ́снехъ: и҆ ꙗ҆́кѡ сла́достїю  бж҃е́ственною оу҆чрежда́ющесѧ, пѣ́сньми пои́мъ гдⷭ҇а,  и҆ превозно́симъ во всѧ̑ вѣ́ки. (л. рѯ҃в) 
Кто̀ снѣда́етъ человѣ́ка бж҃їѧ дре́вле; ѕвѣ́рь  ле́въ, ѿ ле́сти прⷪ҇ро́чи преслꙋша́нїѧ снѣ́ди  прїи́мша: блюдѝ оу҆́бѡ дꙋшѐ моѧ̀, да тѧ̀ не  прельсти́тъ чревобѣ́сїѧ ѕмі́й. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Ꙗ҆́кѡ є҆ди́ницꙋ сꙋщество́мъ пою́ тѧ,  ꙗ҆́кѡ трⷪ҇цꙋ ли́цы тѧ̀ чтꙋ̀, ѻ҆́ч҃е, и҆ сн҃е, и҆ дш҃е  прест҃ы́й, безнача́льнꙋю держа́вꙋ твоегѡ̀ црⷭ҇твїѧ  сла́влю во вѣ́ки. 
Бг҃оро́диченъ: Ты̀ гора̀ бж҃їѧ ꙗ҆ви́ласѧ є҆сѝ  бцⷣе, въ ню́же хрⷭ҇то́съ всели́всѧ, бж҃є́ственныѧ  хра́мы содѣ́ла пою́щыѧ: гдⷭ҇а по́йте, и҆ превозноси́те  во всѧ̑ вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
По́стъ ꙗ҆́кѡ храни́телѧ чистоты̀ и҆ ма́терь  безстра́стїѧ почита́юще, прїиди́те лю́дїе ѿ любвѐ  цѣлꙋ́имъ, гдⷭ҇а пою́ще, и҆ превозносѧ́ще во всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте, и҆ превозноси́те во всѧ̑  вѣ́ки. 
Пѣ́снь ѳ҃. 
І҆рмо́съ: Проѧвле́нное на горѣ̀: 
До́брый по́стъ оу҆тꙋчнѧ́ющїй се́рдце, кла́съ  зрѣ́лый добродѣ́телей бж҃е́ственнѡ прозѧба́етъ:  є҆го́же возлю́бимъ, во ст҃ы́хъ дне́хъ ѡ҆сщ҃е́нїе  прїе́млюще. 
Во грѣсѣ́хъ мно́гихъ ѡ҆скверне́на, оу҆ѧ́звена  зрѧ̀ и҆ ѡ҆сꙋжде́на, млⷭ҇тиве, твое́ю млⷭ҇тїю  оу҆ще́дривъ, сп҃сѝ мѧ̀ мл҃твами ст҃ы́хъ твои́хъ. 
Оу҆вы̀ всеѻкаѧ́ннаѧ дꙋшѐ, ка́кѡ ѿвѣща́еши;  кі́й стра́хъ тѧ̀ прїи́метъ сꙋдїѝ сѣдѧ́щꙋ, тьма́мъ  предстоѧ́щымъ а҆́гг҃лѡвъ; потщи́сѧ оу҆́бѡ, пре́жде  конца̀ пока́йсѧ. (л. рѯ҃в) 
Бг҃оро́диченъ: Ца́рскꙋю колесни́цꙋ, свѣ́тлый  ѻ҆́блакъ, го́рꙋ тꙋ́чнꙋю, го́рꙋ оу҆сыре́ннꙋю,  браконеискꙋ́снаѧ мо́лимъ тѧ̀ дв҃о, и҆сцѣлѝ стра̑сти  дꙋ́шъ на́шихъ. 
І҆рмо́съ то́йже. 
И҆́стиннымъ посто́мъ пости́мсѧ гдⷭ҇ви, ꙗ҆́кѡ  бра́шенъ воздержа́щесѧ, ѧ҆зы́ка, ꙗ҆́рости, и҆ лжѝ, и҆  всѧ́кїѧ и҆ны́ѧ стра́сти ѡ҆чꙋжди́мсѧ, да чи́стѣ па́схꙋ  оу҆́зримъ. 
Ты̀ самꙋ́ила процвѣти́лъ є҆сѝ пло́дъ по́сте:  ты̀ воспита́лъ є҆сѝ самѱѡ́на вели́каго хра́бра, ты̀  соверша́еши сщ҃е́нники и҆ прⷪ҇ро́ки: ты̀ на́съ ѡ҆ст҃ѝ  по́сте честны́й. 
Сла́ва, трⷪ҇ченъ: Трисвѣ́тлое гдⷭ҇и, твоегѡ̀  є҆динонача́лїѧ, свѣ́тлыми сїѧ́ньми во оу҆́мъ на́шъ  ѡ҆блиста́й ѿ пре́лести многоѡбра́зныѧ ѡ҆браща́тисѧ  на́мъ къ соедини́тельномꙋ ѡ҆боже́нїю. 
Бг҃оро́диченъ: Ты̀ є҆сѝ бцⷣе ѻ҆рꙋ́жїе на́ше,  и҆ стѣна̀, ты̀ є҆сѝ застꙋпле́нїе, къ тебѣ̀  притека́ющихъ. тѧ̀ и҆ ны́нѣ въ мл҃твꙋ дви́жемъ, да  и҆зба́вимсѧ врагѡ́въ на́шихъ. 
Сла́ва тебѣ̀ бж҃е на́шъ, сла́ва тебѣ̀. 
И҆мꙋ́ще дх҃а ст҃а́го, поста̀ гости́телѧ бога́тна,  тогѡ̀ дарова́нїй насы́тимсѧ, и҆ бога́тнѡ наслади́мсѧ,  того̀ воспѣва́юще ꙗ҆́кѡ бг҃а на́шего. 
І҆рмо́съ: Проѧвле́нное на горѣ̀ законополо́жникꙋ  во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше  вѣ́рныхъ сп҃се́нїе, пѣ́сньми немо́лчными велича́емъ. 
Свѣти́ленъ гла́са. 
На стїхо́внѣ самогла́сенъ, гла́съ є҃: 
Вскꙋ́ю оу҆ныва́ющи дꙋшѐ моѧ̀, грѣхꙋ̀  рабо́таеши; и҆ вскꙋ́ю немощна̀ сꙋ́щи, ко врачꙋ̀ не  притека́еши; сѐ вре́мѧ бл҃гопрїѧ́тное, сѐ сп҃се́нїѧ  ны́нѣ де́нь и҆́стинный: воста́ни, ѡ҆мы́й твоѐ лицѐ  покаѧ́нїѧ слеза́ми, и҆ є҆ле́емъ (л.  рѯ҃г)бл҃готворе́нїѧ свѣщꙋ̀ просвѣтѝ: ꙗ҆́кѡ да  ѡ҆брѧ́щеши ѡ҆чище́нїе ѿ хрⷭ҇та̀ бг҃а, и҆ ве́лїю млⷭ҇ть.  [Два́жды.] 
Мч҃нченъ: Страстоте́рпцы твоѝ гдⷭ҇и, чи́ны  а҆́гг҃льскїѧ подража́вше, ꙗ҆́кѡ безпло́тни, мꙋ̑ки  претерпѣ́ша, є҆диномы́сленное оу҆пова́нїе и҆мꙋ́ще  ѡ҆бѣща́нныхъ бл҃ги́хъ наслажде́нїе: тѣ́хъ мл҃твами  хрⷭ҇тѐ бж҃е на́шъ, ми́ръ да́рꙋй мі́рови твоемꙋ̀, и҆  дꙋша́мъ на́шымъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Бл҃жи́мъ тѧ̀  бцⷣе дв҃о, и҆ сла́вимъ тѧ̀ вѣ́рнїи по до́лгꙋ, гра́дъ  непоколеби́мый, стѣ́нꙋ неѡбори́мꙋю, тве́рдꙋю  предста́тельницꙋ, и҆ прибѣ́жище дꙋ́шъ на́шихъ. 
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Досто́йнѡ воспѣ́ти тѧ̀ не мо́жемъ, но про́симъ  молѧ́щесѧ: не погꙋбѝ на́съ со беззако́ньми на́шими,  бл҃гопремѣни́телю гдⷭ҇и. 
Прокі́менъ, ѱало́мъ к҃є, гла́съ д҃: Гдⷭ҇и,  возлюби́хъ бл҃голѣ́пїе до́мꙋ твоегѡ̀, и҆ мѣ́сто  селе́нїѧ сла́вы твоеѧ̀. Сті́хъ: Сꙋди́ ми гдⷭ҇и,  ꙗ҆́кѡ а҆́зъ неѕло́бою мое́ю ходи́хъ. 
Прⷪ҇ро́чества и҆са́їина чте́нїе. [Глава̀ є҃, ст.  з҃- ѕ҃і. ] 
Та́кѡ глаго́летъ гдⷭ҇ь: вїногра́дъ гдⷭ҇а саваѡ́ѳа  до́мъ і҆и҃левъ є҆́сть, и҆ человѣ́къ і҆ꙋ́динъ, но́вый  са́дъ возлю́бленный: жда́хъ, да сотвори́тъ сꙋ́дъ,  сотвори́ же беззако́нїе и҆ непра́вдꙋ, но во́пль. Го́ре  совокꙋплѧ́ющымъ до́мъ къ до́мꙋ, и҆ село̀ къ селꙋ̀  приближа́ющымъ, да бли́жнемꙋ ѿи́мꙋтъ что̀: є҆да̀  вселите́сѧ є҆ди́ни на землѝ; оу҆слы́шашасѧ бо во  оу҆шеса́хъ гдⷭ҇а саваѡ́ѳа сїѧ̑: а҆́ще бо бꙋ́дꙋтъ до́мове  мно́зи, въ запꙋстѣ́нїе бꙋ́дꙋтъ вели́цїи и҆ до́брїи, и҆  не бꙋ́дꙋтъ живꙋ́щїи въ ни́хъ. И҆дѣ́же бо воз̾ѡрю́тъ  де́сѧть сꙋпрꙋ̑гъ волѡ́въ, сотвори́тъ корча́гъ є҆ди́нъ,  и҆ сѣ́ѧй а҆ртава́съ ше́сть, сотвори́тъ (л. рѯ҃г ѡ҆б.)  мѣ̑ры трѝ. Го́ре востаю́щымъ заꙋ́тра, и҆ сїке́ръ  гонѧ́щымъ, ждꙋ́щымъ ве́чера: вїно́ бо сожже́тъ ѧ҆̀. Съ  гꙋ́сльми бо и҆ пѣвни́цами, и҆ тѷмпа́ны, и҆ свирѣ́льми  вїно̀ пїю́тъ, на дѣла́ же гдⷭ҇нѧ не взира́ютъ, и҆ дѣ́лъ  рꙋкꙋ̀ є҆гѡ̀ не помышлѧ́ютъ. Оу҆̀бо плѣне́ни бы́ша  лю́дїе моѝ, за є҆́же не вѣ́дѣти и҆́мъ гдⷭ҇а, и҆  мно́жество бы́сть ме́ртвыхъ гла́да ра́ди, и҆ жа́жды  водны́ѧ. И҆ разширѝ а҆́дъ дꙋ́шꙋ свою̀, и҆ разве́рзе  оу҆ста̀ своѧ̑, є҆́же не преста́ти: и҆ сни́дꙋтъ  сла́внїи, и҆ вели́цыи, и҆ бога́тїи, и҆ гꙋби́тели и҆́хъ,  и҆ веселѧ́йсѧ въ не́мъ. И҆ смири́тсѧ человѣ́къ, и҆  ѡ҆безче́ститсѧ мꙋ́жъ, и҆ ѻ҆́чи высокоглѧ́дающїи  смирѧ́тсѧ. И҆ вознесе́тсѧ гдⷭ҇ь саваѡ́ѳъ въ сꙋдѣ̀, и҆  бг҃ъ ст҃ы́й просла́витсѧ въ пра́вдѣ. 
Прокі́менъ, ѱало́мъ к҃ѕ, гла́съ г҃: Гдⷭ҇ь  просвѣще́нїе моѐ, и҆ сп҃си́тель мо́й, когѡ̀ оу҆бою́сѧ;  Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; 
Во вто́рникъ ве́чера, 
Стїхи̑ры господи́на і҆ѡ́сифа, гла́съ а҃: 
Подо́бенъ: Прехва́льнїи мч҃ницы: 
На крⷭ҇тѣ̀ распросте́рлъ є҆сѝ хрⷭ҇тѐ,  пречⷭ҇тѣи рꙋ́цѣ твоѝ, собира́ѧ концы̀. тѣ́мже зовꙋ́  ти: расточе́нный оу҆́мъ мо́й соберѝ, плѣне́нный,  влеко́мый страстьмѝ, и҆ страда́нїй твои́хъ ѻ҆́бщника  мѧ̀ покажѝ, воздержа́нїемъ всего̀ ѡ҆чище́на. 
Дѣ́ти ѡ҆бостри́въ и҆ногда̀ по́стъ, показа̀  сильнѣ́йшыѧ, ꙗ҆́коже пи́шетсѧ, ѻ҆гнѧ̀ палѧ́щагѡ.  смире́ннаѧ дꙋшѐ моѧ̀ (л. рѯ҃д) пости́сѧ, вжига́ющи въ  себѣ̀ влⷣчнее возлюбле́нїе, и҆́мже бꙋ́дꙋщїѧ возмо́жеши  и҆збѣжа́ти гее́нны, и҆ стра̑сти попали́ти всепа̑гꙋбныѧ. 
И҆́на стїхи́ра господи́на ѳео́дѡра, гла́съ г҃: 
Подо́бенъ: До́блїи мч҃ницы: 
Вре́мѧ весе́лое поста̀, тѣ́мже чистоты̀  свѣтови́дныѧ, и҆ любвѐ чи́стыѧ, мл҃твы свѣтоза́рныѧ,  и҆ всѧ́кїѧ и҆ны́ѧ добродѣ́тели насы́тившесѧ бога́тнѡ,  свѣ́тлѡ возопїи́мъ: крⷭ҇те хрⷭ҇то́въ всест҃ы́й,  возрасти́вый сла́дость жи́зни, всѣ́хъ чи́стымъ се́рдцемъ  тебѣ̀ поклони́тисѧ сподо́би на́съ, ѡ҆чище́нїе на́мъ даѧ̀  и҆ ве́лїю млⷭ҇ть. 
И҆ мине́и трѝ. Прокі́менъ, ѱало́мъ к҃з, гла́съ  ѕ҃: Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе  твоѐ. Сті́хъ: Къ тебѣ̀ гдⷭ҇и, воззовꙋ̀ бж҃е мо́й. 
Бытїѧ̀ чте́нїе. [Глава̀ д҃, ст. и҃-є҃і]. 
Речѐ ка́їнъ ко а҆́велю бра́тꙋ своемꙋ̀: по́йдемъ  на по́ле. и҆ бы́сть внегда̀ бы́ти и҆̀мъ на по́ли, воста̀  ка́їнъ на а҆́велѧ бра́та своего̀, и҆ оу҆бѝ є҆го̀. И҆  речѐ гдⷭ҇ь бг҃ъ ко ка́їнꙋ: гдѣ̀ є҆́сть а҆́вель бра́тъ  тво́й; и҆ речѐ, не вѣ́мъ: є҆да̀ стра́жъ бра́тꙋ моемꙋ̀  є҆́смь а҆́зъ; И҆ речѐ гдⷭ҇ь: что̀ сотвори́лъ є҆сѝ  сїѐ; гла́съ кро́ве бра́та твоегѡ̀ вопїе́тъ ко мнѣ̀ ѿ  землѝ. И҆ ны́нѣ про́клѧтъ ты̀ на землѝ, ꙗ҆́же  разве́рзе оу҆ста̀ своѧ̑, прїѧ́ти кро́вь бра́та твоегѡ̀  ѿ рꙋкѝ твоеѧ̀. Є҆гда̀ дѣ́лаеши зе́млю, и҆ не  приложи́тъ си́лы своеѧ̀ да́ти тебѣ̀: стенѧ́й, и҆  трѧсы́йсѧ бꙋ́деши на землѝ. И҆ речѐ ка́їнъ ко гдⷭ҇ꙋ  бг҃ꙋ: вѧ́щшаѧ вина̀ моѧ̀, є҆́же ѡ҆ста́витисѧ мѝ. А҆́ще  и҆зго́ниши мѧ̀ дне́сь ѿ лица̀ землѝ, и҆ ѿ лица̀  твоегѡ̀ скры́юсѧ, и҆ бꙋ́дꙋ стенѧ̀ и҆ трѧсы́йсѧ на землѝ,  и҆ бꙋ́детъ всѧ́къ ѡ҆брѣта́ѧй мѧ̀, оу҆бїе́тъ мѧ̀. И҆  речѐ є҆мꙋ̀ гдⷭ҇ь бг҃ъ: не та́кѡ, (л. ѯ҃д ѡ҆б.) всѧ́къ  оу҆би́вый ка́їна, седми́жды ѿмсти́тсѧ. и҆ положѝ  гдⷭ҇ь бг҃ъ зна́менїе на ка́їнѣ, є҆́же не оу҆би́ти  є҆гѡ̀ всѧ́комꙋ ѡ҆брѣта́ющемꙋ є҆го̀. 
Прокі́менъ, ѱало́мъ к҃и, гла́съ з҃: Гдⷭ҇ь  крѣ́пость лю́демъ свои̑мъ да́стъ, гдⷭ҇ь бл҃гослови́тъ  лю́ди своѧ̑ ми́ромъ. Сті́хъ: Принеси́те гдⷭ҇ви  сы́нове бж҃їи: 
При́тчей чте́нїе. [Глава̀ є҃, ст. а҃-є҃]. 
Сы́не, мое́й премꙋ́дрости внима́й, къ мои̑мъ же  словесє́мъ прилага́й оу҆́хо твоѐ. Да сохрани́ши мы́сль  бл҃гꙋ́ю: чꙋ́вство же мои́хъ оу҆сте́нъ заповѣ́даетъ  тебѣ̀. Не внима́й ѕлѣ́й женѣ̀: ме́дъ бо ка́плетъ ѿ  оу҆сте́нъ жены̀ блꙋдни́цы, ꙗ҆́же на вре́мѧ наслажда́етъ  тво́й горта́нь: Послѣди́ же горча́е же́лчи ѡ҆брѧ́щеши,  и҆ и҆з̾ѡщре́нꙋ па́че меча̀ ѻ҆бою́дꙋ ѻ҆стра̀. Безꙋ́мїѧ  бо но́зѣ низво́дѧтъ оу҆потреблѧ́ющихъ ю҆̀ со сме́ртїю  во а҆́дъ, стѡпы́ же є҆ѧ̀ не оу҆твержда́ютсѧ: На пꙋти́  бо живѡ́тныѧ не нахо́дитъ, заблꙋждє́нна же течє́нїѧ  є҆ѧ̀ и҆ небл҃горазꙋ̑мна. Ны́нѣ оу҆̀бо сы́не, послꙋ́шай  менѐ, и҆ не ѿринове́нна сотворѝ моѧ̑ словеса̀:  Дале́че ѿ неѧ̀ сотворѝ пꙋ́ть тво́й, и҆ не прибли́жисѧ  къ две́ремъ домѡ́въ є҆ѧ̀: Да не преда́стъ и҆ны̑мъ  живота̀ твоегѡ̀, и҆ твоегѡ̀ житїѧ̀ не млⷭ҇тивнымъ. Да не  насы́тѧтсѧ и҆ні́и твоеѧ̀ крѣ́пости, твои́ же трꙋды̀ въ  до́мы чꙋжды́ѧ вни́дꙋтъ. И҆ раска́ешисѧ на послѣ́докъ  тво́й, є҆гда̀ и҆стрꙋ́тсѧ плѡ́ти тѣ́ла твоегѡ̀, и҆  рече́ши: Ка́кѡ возненави́дѣхъ наказа́нїе, и҆ ѿ  ѡ҆бличе́нїй оу҆клони́сѧ се́рдце моѐ; Не послꙋ́шахъ  гла́са наказꙋ́ющагѡ мѧ̀, и҆ ко оу҆ча́щемꙋ мѧ̀ не  прилага́хъ оу҆́ха моегѡ̀: Вма́лѣ бѣ́хъ во всѧ́комъ  ѕлѣ̀ посредѣ̀ цр҃кве и҆ со́нмища. Сы́не, пі́й во́ды ѿ  твои́хъ сосꙋ́дѡвъ, и҆ ѿ твои́хъ кладенцє́въ  и҆сто́чника. (л. рѯ҃є) 
На стїхо́внѣ самогла́сенъ днѐ, два́жды. 
Гла́съ г҃: Пло́тїю распны́йсѧ гдⷭ҇и, и҆ съ собо́ю  распны́й ве́тхаго на́шего человѣ́ка, копїе́мъ же  прободе́нъ въ ре́бра, и҆ человѣкогꙋби́телѧ спрободы́й  ѕмі́ѧ, пригвоздѝ къ стра́хꙋ твоемꙋ̀ плѡ́ти моѧ̑, и҆  любо́вїю твое́ю оу҆ѧзвѝ мою̀ дꙋ́шꙋ: да твою̀ созерца́ѧ  стрⷭ҇ть, возде́ржнѡ совершꙋ̀ поста̀ ѡ҆предѣле́нїе, не  то́чїю чре́во, но и҆ дрꙋгі̑ѧ грѣха̀ вхо́ды  оу҆держава́ѧ: сокрꙋше́нїе же се́рдца, и҆ дꙋ́ха смире́нїе  пожрꙋ̀ тебѣ̀, ѡ҆ преждебы́вшихъ мои́хъ согрѣше́нїихъ,  ѿ ни́хже мѧ̀ и҆зба́ви чл҃вѣколю́бче. 
Мч҃нченъ: Прⷪ҇ро́цы, и҆ а҆пⷭ҇ли хрⷭ҇тѡ́вы, и҆  мч҃нцы, наꙋчи́ша пѣ́ти трⷪ҇цꙋ є҆диносꙋ́щнꙋю, и҆  просвѣти́ша ꙗ҆зы́ки заблꙋ́ждшыѧ, и҆ ѻ҆́бщники  а҆́гг҃лѡвъ сотвори́ша сы́ны человѣ́чєскїѧ. 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Ве́лїѧ мч҃нкъ: 
Ви́дѧщи и҆з̾ тебѐ ро́ждшагосѧ всенепоро́чнаѧ,  ви́сѧща на дре́вѣ, рыда́ла є҆сѝ вопїю́щи:  превозжелѣ́нное моѐ ча́до, гдѣ̀ твоѧ̀ за́йде добро́та  свѣтоно́снаѧ, ꙗ҆́же оу҆добрѝ человѣ́ческое  є҆стество̀; 
Въ сре́дꙋ вторы́ѧ седми́цы на оу҆́трени, трⷪ҇чны. 
По а҃-мъ стїхосло́вїи сѣда́льны крⷭ҇тны  ѻ҆смогла́сника. По в҃-мъ же стїхосло́вїи сѣда́льны  настоѧ́щыѧ, гла́съ а҃: 
Хрⷭ҇тѐ, на крⷭ҇тѣ̀ просте́рсѧ, оу҆мертви́лсѧ  є҆сѝ, оу҆мертви́вый врага̀ и҆ началоѕло́бнаго ѕмі́ѧ,  ѡ҆живи́въ же оу҆грызе́нїемъ ѻ҆́нагѡ оу҆ме́ршыѧ.  тѣ́мже молю́сѧ: оу҆мерщвле́ннꙋю дꙋ́шꙋ мою̀ сп҃се  ѡ҆живѝ, въ мл҃твѣ и҆ постѣ̀ къ тебѣ̀ взира́ющꙋю.  [Два́жды.] (л. рѯ҃є ѡ҆б.) 
Крⷭ҇тобг҃оро́диченъ. Подо́бенъ: 
Ꙗ҆́кѡ ви́дѣ на крⷭ҇тѣ̀ а҆́гница, тебѐ а҆́гнца  ви́сѧща хрⷭ҇тѐ, посредѣ̀ ѕлодѣ́євъ, вопїѧ́ше  слезѧ́щи, и҆ го́рцѣ рыда́ющи: ча́до любе́знѣйшее, что̀  зри́мое чꙋ́до; мт҃и пречⷭ҇таѧ, живо́тъ всемі́рный, сїѐ  предрекла̀ є҆сѝ, позна́етсѧ. 
По г҃-мъ стїхосло́вїи сѣда́ленъ, гла́съ г҃. 
Подо́бенъ: Красотꙋ̀ дѣ́вства: 
Пѣ́сней трꙋбо́ю вострꙋ́бимъ, де́нь наро́читый  проходѧ́ще, воздержа́нїѧ вре́мѧ, и҆ воззове́мъ вопїю́ще:  сїѐ жи́знь на́шꙋ въ мі́рѣ прорастѝ, оу҆вѧди́вшее  невоздержа́нїѧ стра́сть. си́лою крⷭ҇та̀ твоегѡ̀ хрⷭ҇тѐ  сло́ве, въ се́мъ рабы̑ твоѧ̑ сохранѧ́й. [Два́жды.] 
Крⷭ҇тобг҃оро́диченъ: Поно́снꙋю ще́дре сме́рть  распѧ́тїемъ во́лею претерпѣ́лъ є҆сѝ: є҆го́же ро́ждшаѧ  тѧ̀ хрⷭ҇тѐ зрѧ́щи, оу҆ѧзвлѧ́шесѧ оу҆тро́бою, бїю́щи бо  сѧ ма́терски рыда́ше: є҆ѧ́же мл҃твами, ра́ди  бл҃гоꙋтро́бїѧ млⷭ҇ти твоеѧ̀ оу҆ще́дри, и҆ сп҃сѝ мі́ръ  взе́млѧй грѣ́хъ мі́ра. 
Канѡ́нъ мине́и, и҆ настоѧ́щыѧ трипѣ́снцы по чи́нꙋ  и҆́хъ, и҆ стїхосло́витсѧ пѣ́снь. Господи́на і҆ѡ́сифа.  Гла́съ а҃. 
Пѣ́снь г҃: Да оу҆тверди́тсѧ се́рдце моѐ: 
На крⷭ҇тѣ̀ дла̑ни распросте́рлъ є҆сѝ,  просте́ртыѧ дре́вле рꙋкѝ а҆да́мовы къ разꙋ́мномꙋ са́дꙋ,  ѿе́млѧ грѣ́хъ, за милосе́рдїе щедро́тъ, сло́ве бж҃їй  пребл҃гі́й. 
Оу҆твердѝ моѐ помышле́нїе, коле́блемое  за́вистїю ѕмі́ѧ: страсте́й наведє́нїѧ, твое́ю стра́стїю  ѿженѝ пострада́вый, и҆ безстра́стїе вѣ̑рнымъ  дарова́вый. 
По́стнаѧ бл҃года́ть возсїѧ̀, невоздержа́нїѧ тьмꙋ̀  ѿгонѧ́щаѧ: сѐ бл҃гопрїѧ́тное вре́мѧ, и҆ де́нь  сп҃си́тельный, покаѧ́нїѧ пока́жемъ плоды̀, и҆ жи́ви  бꙋ́демъ. (л. рѯ҃ѕ) 
Бг҃оро́диченъ: Па́дающихъ и҆справле́нїе, сласте́й  стремни́ною па́дша мѧ̀, и҆ грѣхѝ лю́тыми впа́дша въ  прѡ́пасти, воздви́гни чⷭ҇таѧ, и҆ къ жи́зни наста́ви. 
И҆́ный господи́на ѳео́дѡра, гла́съ г҃. 
І҆рмо́съ: Оу҆твердѝ гдⷭ҇и сердца̀ на̑ша: 
Оу҆твердѝ гдⷭ҇и сердца̀ на̑ша твои́мъ крⷭ҇то́мъ,  не оу҆клонѧ́тисѧ ѿ тебѐ въ словеса̀ лꙋка̑ваѧ, и҆ въ  дѣѧ̑нїѧ сквє́рнаѧ. 
Стра́сть твою̀ влⷣко, нб҃о и҆ землѧ̀ чꙋ́вствꙋюще,  и҆змѣнѧ́хꙋсѧ ꙗ҆́вѣ, цр҃ѧ̀ всѣ́хъ тѧ̀ показꙋ́юще  вои́стиннꙋ. 
Сла́ва, трⷪ҇ченъ: Равноче́стнаѧ, безнача́льнаѧ  всест҃а́ѧ трⷪ҇це, животворѧ́щаѧ и҆ началосвѣ́тлаѧ  є҆ди́нице, ѻ҆́ч҃е, и҆ сн҃е, и҆ дш҃е, сп҃сѝ мѧ̀. 
Бг҃оро́диченъ: Бг҃омт҃и безмꙋ́жнаѧ, ражда́еши  є҆ди́на бг҃а, не и҆стли́вши дѣ́вства чистотꙋ̀, но  пребыва́еши чⷭ҇таѧ, ꙗ҆́коже была̀ є҆сѝ пре́жде  ржⷭ҇тва̀. 
Сла́ва тебѣ̀ бж҃е на́шъ, сла́ва тебѣ̀. 
Багрѧ́нѣй ри́зѣ твое́й, гво́здїю и҆ крⷭ҇тꙋ̀,  гꙋ́бѣ же и҆ копїю̀ і҆и҃се покланѧ́юсѧ, и҆ воспѣва́ю  ѡ҆живи́вшаго всѧ̑. 
Катава́сїа. І҆рмо́съ: Оу҆твердѝ гдⷭ҇и сердца̀  на̑ша, и҆ просвѣтѝ къ твоемꙋ̀ пѣсносло́вїю, є҆́же  сла́вити тѧ̀ сп҃се во вѣ́къ вѣ́ка. 
Пѣ́снь и҃. І҆рмо́съ: Пѣсносло́вцы: 
Со беззако́нными вмѣни́тисѧ, за мно́жество млⷭ҇ти  и҆зво́ливый, моѧ̑ грѣхѝ загла́ди, ꙗ҆́кѡ да вѣ́рою тѧ̀  сла́влю во всѧ̑ вѣ́ки. 
Грѣхѡ́въ мои́хъ рꙋкописа́нїе твои́мъ раздерѝ  копїе́мъ, и҆ се́рдца моегѡ̀ болѣ̑зни оу҆врачꙋ́й гдⷭ҇и,  оу҆ѧ́звленнагѡ стрѣла́ми ѕло́бы лꙋка́выхъ де́монѡвъ.  (л. рѯ҃ѕ ѡ҆б.) 
Ѡ҆мраче́нное се́рдце моѐ грѣхо́мъ,  и҆збавле́нїемъ твои́мъ ѡ҆мы́й, и҆сте́кшею и҆з̾ ре́бръ  кро́вїю хрⷭ҇тѐ мо́й, да тѧ̀ сла́влю во всѧ̑ вѣ́ки. 
Бг҃оро́диченъ: Невоздѣ́ланнѡ прозѧ́бшаѧ нб҃е́сный  кла́съ, пита́ющаго бж҃е́ственною си́лою всѧ́чєскаѧ дв҃о,  насы́ти а҆́лчꙋщꙋю смире́ннꙋю дꙋ́шꙋ мою̀. 
И҆́ный. І҆рмо́съ: Въ пла́мень ко ѻ҆трокѡ́мъ: 
Ра́дꙋйсѧ крⷭ҇те, и҆́мже позна́сѧ є҆ди́нымъ  мгнове́нїемъ разбо́йникъ бг҃осло́вецъ, взыва́ѧй: помѧнѝ  мѧ̀ гдⷭ҇и, во црⷭ҇твїи твое́мъ, є҆гѡ́же ча́сти  ѻ҆́бщники на́съ покажѝ. 
Ты̀ прободе́нъ пла́менное ѻ҆рꙋ́жїе ѿвраща́еши  хрⷭ҇тѐ, и҆ человѣ́кѡмъ ѿверза́еши па́ки ра́й: во́ньже  входѧ́ще, твоеѧ̀ безсме́ртныѧ жи́зни при́снѡ  наслажда́емсѧ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: 
Со ѻ҆ц҃е́мъ сн҃ꙋ поклони́мсѧ, и҆ дх҃ꙋ ст҃о́мꙋ во  є҆ди́номъ сꙋществѣ̀, немо́лчнѡ зовꙋ́ще бре́нными  оу҆сты̀: сла́ва въ вы́шнихъ бг҃ꙋ въ трⷪ҇цѣ. 
Бг҃оро́диченъ: Ѻ҆трокоражда́еши  дѣ́вствꙋющи,є҆ди́на бг҃обл҃года́тнаѧ, та́инство  вели́кое, стра́шное чꙋ́до: бг҃а бо родила̀ є҆сѝ  воплоще́нна, сп҃са мі́ра. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇те хрⷭ҇то́въ оу҆пова́нїе концє́въ, преитѝ  на́мъ твои́мъ ѡ҆кормле́нїемъ ти́хѡ, пꙋчи́нꙋ до́брагѡ  поста̀ сподо́би, сп҃са́ѧ ѿ треволне́нїѧ прегрѣше́нїй. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Въ пла́мень ко ѻ҆трокѡ́мъ  є҆врє́йскимъ снизше́дшаго, бж҃їею си́лою, и҆  ꙗ҆́вльшагосѧ гдⷭ҇а, сщ҃е́нницы бл҃гослови́те и҆  превозноси́те во всѧ̑ вѣ́ки. (л. рѯ҃з) 
Пѣ́снь ѳ҃. 
І҆рмо́съ: Живопрїе́мный и҆сто́чникъ: 
Пости́всѧ є҆лїссе́й воскр҃сѝ оу҆ме́рша  ѻ҆́трочища, ꙗ҆́коже є҆́сть пи́сано: и҆ мы̀ постѧ́щесѧ,  плотска̑ѧ мꙋдрова̑нїѧ оу҆мертви́ти вѣ́рнїи потщи́мсѧ,  да жи́знь та́мѡ полꙋчи́мъ. 
Оу҆вы̀ мнѣ̀ дꙋшѐ, стра́шное сꙋди́лище, и҆  сꙋдїино̀ стра́шное и҆зрече́нїе! потщи́сѧ пока́йсѧ,  хрⷭ҇тꙋ̀ примири́сѧ, тебѐ ра́ди на крⷭ҇тѣ̀  повѣ́шенномꙋ, и҆ и҆зба́вльшемꙋ вѣ̑рныѧ ѡ҆сꙋжде́нїѧ. 
Покаѧ́нїѧ мѝ двє́ри ѿве́рзи, страсте́й мои́хъ  вхо́ды затворѝ, разбо́йникꙋ вхо́дъ ра́йскїй  бл҃говхо́денъ показа́вый хрⷭ҇тѐ, твои́мъ распѧ́тїемъ, да  сла́влю твою̀ бл҃гость. 
Бг҃оро́диченъ: Ꙗ҆́кѡ во глꙋбинꙋ̀ ѕло́бы  ѿве́рженъ є҆́смь, и҆ помышле́ньми сопроти́вными  ѡ҆бꙋрева́юсѧ, де́монѡмъ повинꙋ́ѧсѧ, сластьмѝ порабоще́нъ  сы́й: помозѝ мѝ чⷭ҇таѧ дв҃о мт҃и, ко сп҃се́нїѧ пꙋтѝ  наставлѧ́ющи мѧ̀. 
И҆́ный. І҆рмо́съ: На сїна́йстѣй горѣ̀: 
Преда́лсѧ є҆сѝ во́лею, и҆ приве́лъ є҆сѝ себѐ  оу҆бі́йцамъ, сꙋди́лищꙋ предста́лъ є҆сѝ бїе́мь, ѿ  рꙋ́къ ꙗ҆̀же созда́лъ є҆сѝ: ра́спѧтъ бы́лъ є҆сѝ и҆  порꙋ́ганъ, прободе́нъ бы́лъ є҆сѝ гдⷭ҇и, пострада́лъ  є҆сѝ пло́тїю, всѧ̑ претерпѣ́въ млⷭ҇тивнѡ, да сп҃се́ши  ны̀. 
А҆́гг҃льстїи собо́ри вострепета́ша, ви́дѧще тѧ̀ на  крⷭ҇тѣ̀, свѣти̑ла свѣ́тъ скры́ша, и҆ трѧса́шесѧ  землѧ̀, колеба́хꙋсѧ всѧ̑ досажде́нїемъ твои́мъ гдⷭ҇и,  бж҃е́ственными твои́ми стрⷭ҇тьмѝ содѣ́лалъ є҆сѝ на́мъ  бж҃е сп҃се́нїе. 
Трⷪ҇ченъ: Сꙋщество́мъ є҆ди́ница є҆́сть  несѣко́ма, пребж҃е́ственнаѧ трⷪ҇це, соединѧ́ема  є҆стество́мъ, дѣли́тсѧ (л. рѯ҃з ѡ҆б.) ли́цы  сво́йственнѡ: несѣко́ма бо сѣче́тсѧ, є҆ди́но сꙋ́щи  трои́тсѧ: сїѧ̑ ѻ҆ц҃ъ є҆́сть, сн҃ъ, и҆ дх҃ъ живы́й,  соблюда́ющаѧ всѐ. 
Бг҃оро́диченъ: Дѣторо́днꙋю дв҃ꙋ кто̀ слы́ша, и҆  мт҃рь без̾ мꙋ́жа; мр҃і́е соверша́еши чꙋ́до: но скажи́  ми, ка́кѡ; не и҆спытꙋ́й глꙋби́нъ дѣторо́дїѧ: сїѐ  всеи́стинно, па́че человѣ́ческагѡ оу҆ма̀ постиже́нїе. 
Сла́ва тебѣ̀ бж҃е на́шъ, сла́ва тебѣ̀. 
Твое́ю ꙗ҆́звою всѝ и҆сцѣли́хомсѧ ѿ страсте́й  грѣхѡ́въ: на крⷭ҇тѣ́ бо взѧ́тъ бы́въ, ѡ҆стрꙋпи́лъ  є҆сѝ началоѕло́бника врага̀: но неѡсꙋжде́нны на́съ  сподо́би, и҆ воскрⷭ҇нїе дости́гнꙋти, соверши́вшыѧ  по́стное вре́мѧ. 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ, данїи́лъ же тѧ̀ ви́дѣ го́рꙋ несѣко́мꙋю,  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Свѣти́ленъ гла́са. 
На стїхо́внѣ самогла́сенъ, гла́съ з҃: 
Крⷭ҇то́мъ твои́мъ гдⷭ҇и разрꙋши́вый сме́рть,  наве́дшꙋюсѧ въ мі́ръ дре́ва ра́ди снѣ́ди, ю҆́же  ѿре́клъ є҆сѝ въ раѝ: са́мъ оу҆́бѡ посто́мъ  настоѧ́щимъ на́съ и҆зба́ви всѧ́кїѧ сла́сти дꙋшетлѣ́нныѧ,  и҆ сподо́би дѣ́лати пребыва́ющее бра́шно въ живо́тъ  вѣ́чный: да полꙋчи́мъ вѣнцє́въ нетлѣ̑нныѧ сла́дѡсти,  ꙗ҆̀же оу҆гото́валъ є҆сѝ и҆́стиннымъ по́стникѡмъ,  мо́лимсѧ. [Два́жды.] 
Мч҃нченъ: Свѣти̑ла ꙗ҆ви́шасѧ вселе́нныѧ,  всехва́льнїи стрⷭ҇тоте́рпцы, хрⷭ҇тꙋ̀ вопїю́ще: гдⷭ҇и,  сла́ва тебѣ̀. 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Не ктомꙋ̀ возбранѧ́еми: 
На дре́вѣ пригвожде́на тѧ̀ во́лею, ꙗ҆́кѡ ви́дѣ  всенепоро́чнаѧ, рыда́ющи поѧ́ше держа́вꙋ твою̀ гдⷭ҇и. (л.  рѯ҃и) 
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Вы́шнїй на нб҃сѣ́хъ живы́й: созда́вый всѧ́кое  дыха́нїе, сп҃си́ ны бж҃е: на тѧ́ бо оу҆пова́хомъ сп҃се  на́шъ. 
Прокі́менъ, ѱало́мъ к҃ѳ, гла́съ є҃: Къ тебѣ̀  гдⷭ҇и воззовꙋ̀, и҆ къ бг҃ꙋ моемꙋ̀ помолю́сѧ. Сті́хъ:  Вознесꙋ̀ тѧ̀ гдⷭ҇и, ꙗ҆́кѡ под̾ѧ́лъ мѧ̀ є҆сѝ. 
Прⷪ҇ро́чества и҆са́їина чте́нїе. [Глава̀ є҃, ст.  ѕ҃і- к҃є.] 
Вознесе́тсѧ гдⷭ҇ь саваѡ́ѳъ въ сꙋдѣ̀, и҆ бг҃ъ  ст҃ы́й просла́витсѧ въ пра́вдѣ: И҆ оу҆пасꙋ́тсѧ  расхище́ннїи ꙗ҆́кѡ ю҆нцы̀, и҆ пꙋсты̑ни плѣне́нныхъ  а҆́гнцы поѧдѧ́тъ. Го́ре привлача́ющымъ грѣхѝ ꙗ҆́кѡ  оу҆́жемъ до́лгимъ, и҆ ꙗ҆́кѡ и҆́га ю҆́нична реме́немъ  беззакѡ́нїѧ своѧ̑, Глаго́лющымъ: ско́рѡ да прибли́жатсѧ,  ꙗ҆̀же сотвори́тъ, да ви́димъ, и҆ да прїи́детъ совѣ́тъ  ст҃а́гѡ і҆и҃лева, да разꙋмѣ́емъ. Го́ре глаго́лющымъ  лꙋка́вое до́брое, и҆ до́брое лꙋка́вое, полага́ющымъ тьмꙋ̀  свѣ́тъ, и҆ свѣ́тъ тьмꙋ̀, полага́ющымъ го́рькое  сла́дкое, и҆ сла́дкое го́рькое. Го́ре, и҆̀же мꙋ́дри въ  себѣ̀ сами́хъ, и҆ пред̾ собо́ю разꙋ́мни. Го́ре  крѣ̑пкимъ ва́шымъ, вїно̀ пїю́щымъ, и҆ вельмо́жамъ  растворѧ́ющымъ сїке́ръ: Ѡ҆правда́ющымъ нечести́ва дарѡ́въ  ра́ди, и҆ є҆́же є҆́сть првⷣное првⷣнагѡ взе́млющымъ  ѿ негѡ̀. Сегѡ̀ ра́ди ꙗ҆́коже сгори́тъ тро́сть ѿ  оу҆́глїѧ ѻ҆́гненнагѡ, и҆ сожже́тсѧ ѿ пла́мене  разгорѣ́вшагѡсѧ, ко́рень и҆́хъ ꙗ҆́кѡ пе́рсть бꙋ́детъ,  и҆ цвѣ́тъ и҆́хъ ꙗ҆́кѡ пра́хъ взы́детъ: не восхотѣ́ша  бо зако́на гдⷭ҇а саваѡ́ѳа, но сло́во ст҃а́гѡ і҆и҃лева  раздражи́ша. И҆ воз̾ѧри́сѧ гнѣ́вомъ гдⷭ҇ь саваѡ́ѳъ на  лю́ди своѧ̑, и҆ наложѝ рꙋ́кꙋ свою̀ на ни́хъ, и҆ поразѝ  и҆́хъ: и҆ раздражи́шасѧ го́ры, и҆ бы́ша трꙋ́пи и҆́хъ  ꙗ҆́кѡ гно́й посредѣ̀ пꙋтѝ. и҆ во всѣ́хъ си́хъ не  ѿврати́сѧ ꙗ҆́рость є҆гѡ̀, но є҆щѐ рꙋка̀ є҆гѡ̀  высока̀. 
Прокі́менъ, ѱало́мъ л҃, гла́съ ѕ҃: На тѧ̀ гдⷭ҇и  оу҆пова́хъ, да не постыжꙋ́сѧ во вѣ́къ. Сті́хъ:  Пра́вдою твое́ю и҆зба́ви мѧ̀, и҆ и҆зми́ мѧ. (л. рѯ҃и  ѡ҆б.) 
Въ сре́дꙋ в҃-ѧ седми́цы ве́чера, 
на Гдⷭ҇и воззва́хъ поста́вимъ стїхѡ́въ і҃: и҆  пое́мъ настоѧ́щїй самогла́сенъ два́жды, и҆ мч҃нченъ, и҆  подѡ́бны г҃. 
Самогла́сенъ, гла́съ а҃: 
Дх҃о́вный, бра́тїе, взе́мше по́стъ, ѧ҆зы́комъ не  глаго́лите льсти̑внаѧ, нижѐ полага́йте претыка́нїѧ  бра́тꙋ въ собла́знъ: но покаѧ́нїемъ просвѣти́вше дꙋшѝ  свѣщꙋ̀ слеза́ми, возопїи́мъ хрⷭ҇тꙋ̀ ѡ҆ста́ви на́мъ  грѣхопадє́нїѧ на̑ша, ꙗ҆́кѡ чл҃вѣколю́бецъ. 
Мч҃нченъ: Всехва́льнїи мч҃нцы, ва́съ ни землѧ̀  потаи́ла є҆́сть, но нб҃о прїѧ́тъ: ѿверзо́шасѧ ва́мъ  ра̑йскаѧ врата̀ и҆ внꙋ́трь бы́вше, дре́ва жи́зни  наслажда́етесѧ, хрⷭ҇тꙋ̀ моли́тесѧ, дарова́тисѧ дꙋша́мъ  на́шымъ ми́рꙋ, и҆ ве́лїей млⷭ҇ти. 
И҆́ны стїхи̑ры господи́на і҆ѡ́сифа, гла́съ г҃. 
Подо́бенъ: Ве́лїѧ крⷭ҇та̀: 
Бж҃е́ственныхъ а҆пⷭ҇лъ гдⷭ҇и моле́ньми, по́стное  вре́мѧ до́брѣ на́мъ соверши́ти, оу҆миле́нїемъ по́мысла  сподо́би, ꙗ҆́кѡ бл҃гъ бл҃гоꙋтро́бне, да сп҃са́еми тѧ̀  прославлѧ́емъ всѝ. 
Подо́бенъ: 
Вели́кое и҆ стра́шное твоѐ гдⷭ҇и прише́ствїе, въ  не́мже сѣдѧ̀ сꙋ́дъ пра́ведный сотвори́ши, да не оу҆́бѡ  ѡ҆сꙋ́диши мѧ̀ ѡ҆сꙋжде́ннаго: но ꙗ҆́кѡ бг҃ъ пощади́ мѧ,  а҆пⷭ҇лъ твои́хъ бл҃гопрїѧ́тными мл҃твами. 
И҆́на стїхи́ра господи́на ѳео́дѡра, гла́съ ѕ҃. 
Подо́бенъ: Всю̀ ѿложи́вше: 
Хрⷭ҇тѡ́вы а҆пⷭ҇ли, земны̑мъ свѣти̑ла, сокрѡ́вища  мїробѡга́тнаѧ, всемꙋ́драгѡ ра́зꙋма бг҃а на́шегѡ: ва́съ  (л. рѯ҃ѳ) пою́щыѧ и҆скꙋше́нїй и҆зба́вите ст҃ы́ми  ва́шими мл҃твами, и҆ вре́мѧ на́мъ по́стное проводи́ти  ю҆́ношески подаю́щи въ ми́рѣ жи́знь на́шꙋ: да  бл҃гоꙋго́днѡ предвари́вше стрⷭ҇ть хрⷭ҇то́вꙋ, со  дерзнове́нїемъ прино́симъ пѣ̑нїѧ бг҃ꙋ на́шемꙋ. 
И҆ въ мине́и д҃. Сла́ва, и҆ ны́нѣ, бг҃оро́диченъ: 
Прокі́менъ, ѱало́мъ л҃а, гла́съ ѕ҃: Весели́тесѧ  ѡ҆ гдⷭ҇ѣ, и҆ ра́дꙋйтесѧ првⷣнїи. Сті́хъ: Бл҃же́ни,  и҆́хже ѡ҆ста́вишасѧ беззакѡ́нїѧ. 
Бытїѧ̀ чте́нїе. [Глава̀ д҃, ст. ѕ҃і-к҃ѕ.] 
И҆зы́де ка́їнъ ѿ лица̀ бж҃їѧ, и҆ всели́сѧ въ  зе́млю наі́дъ, прѧ́мѡ є҆де́мꙋ. И҆ позна̀ ка́їнъ женꙋ̀  свою̀, и҆ заче́нши родѝ є҆нѡ́ха: и҆ бѣ̀ зи́ждѧй  гра́дъ, и҆ и҆менова̀ гра́дъ во и҆́мѧ сы́на своегѡ̀,  є҆нѡ́хъ. Роди́сѧ же є҆нѡ́хꙋ гаїда́дъ, и҆ гаїда́дъ родѝ  малелеи́ла: и҆ малелеи́лъ родѝ маѳꙋса́ла: маѳꙋса́лъ же  родѝ ламе́ха. И҆ взѧ̀ себѣ̀ ламе́хъ двѣ̀ жєны̀: и҆́мѧ  є҆ди́ной а҆да̀, и҆ и҆́мѧ вторѣ́й селла̀. И҆ родѝ а҆да̀  і҆ѡви́ла: се́й бѧ́ше ѻ҆те́цъ живꙋ́щихъ въ селе́нїихъ  скотопита́телей. И҆ и҆́мѧ бра́тꙋ є҆гѡ̀, і҆ꙋва́лъ: се́й  бѧ́ше показа́вый пѣвни́цꙋ, и҆ гꙋ́сли. Селла́ же и҆ та́ѧ  родѝ ѳо́вела, се́й бѧ́ше млатобі́ецъ, кова́чь мѣ́ди и҆  желѣ́за: сестра́ же ѳо́велова, ноема̀. Рече́ же ламе́хъ  свои̑мъ жена́мъ: а҆да̀ и҆ селла̀, оу҆слы́шите гла́съ  мо́й жєны̀ ламе́хѡвы, внꙋши́те моѧ̑ словеса̀: ꙗ҆́кѡ  мꙋ́жа оу҆би́хъ въ ꙗ҆́звꙋ мнѣ̀, и҆ ю҆́ношꙋ въ стрꙋ́пъ  мнѣ̀. Ꙗ҆́кѡ седми́цею ѿмсти́сѧ ѿ ка́їна, ѿ  ламе́ха же се́дмьдесѧть седми́цею. Позна́ же а҆да́мъ  є҆́ѵꙋ женꙋ̀ свою̀, и҆ заче́нши родѝ сы́на, и҆ и҆менова̀  и҆́мѧ є҆мꙋ̀ си́ѳъ, глаго́лющи: воскреси́ бо мѝ бг҃ъ  сѣ́мѧ дрꙋго́е, вмѣ́стѡ а҆́велѧ, є҆го́же оу҆бѝ  ка́їнъ. И҆ си́ѳꙋ бы́сть сы́нъ: и҆менова́ же и҆́мѧ є҆мꙋ̀  є҆нѡ́съ, се́й оу҆пова̀ призыва́ти и҆́мѧ гдⷭ҇а бг҃а. 
Прокі́менъ, ѱало́мъ л҃в, гла́съ а҃: Бꙋ́ди гдⷭ҇и  млⷭ҇ть твоѧ̀ на на́съ, ꙗ҆́коже оу҆пова́хомъ на тѧ̀.  Сті́хъ: Ра́дꙋйтесѧ првⷣнїи ѡ҆ гдⷭ҇ѣ: (л. рѯ҃ѳ  ѡ҆б.) 
При́тчей чте́нїе. [Глава̀ є҃, ст. є҃-к҃г. глава̀  ѕ҃, ст. а҃-г҃.] 
Сы́не, пі́й во́ды ѿ свои́хъ сосꙋ́дѡвъ, и҆ ѿ  твои́хъ кладенцє́въ и҆сто́чника: Да преизлива́ютсѧ  тебѣ̀ во́ды ѿ твоегѡ̀ и҆сто́чника, во твои́ же пꙋти̑  да происхо́дѧтъ твоѧ̑ во́ды. Да бꙋ́дꙋтъ тебѣ̀ є҆ди́номꙋ  и҆мѣ̑нїѧ, и҆ да никто́же чꙋ́ждь причасти́тсѧ тебѣ̀.  И҆сто́чникъ твоеѧ̀ воды̀ да бꙋ́детъ тебѣ̀ тво́й, и҆  весели́сѧ съ жено́ю ꙗ҆́же ѿ ю҆́ности твоеѧ̀. Є҆ле́нь  любвѐ, и҆ жребѧ̀ твои́хъ бл҃года́тей да бесѣ́дꙋетъ  тебѣ̀, твоѧ́ же да пред̾и́детъ тебѣ̀, и҆ да бꙋ́детъ съ  тобо́ю во всѧ́ко вре́мѧ: въ дрꙋ́жбѣ бо сеѧ̀ спребыва́ѧй,  оу҆мно́женъ бꙋ́деши. Не мно́гъ бꙋ́ди къ чꙋжде́й, нижѐ  ѡ҆б̾ѧ́тъ бꙋ́ди ѡ҆б̾ѧ́тїи не твоеѧ̀. Пред̾ ѻ҆чи́ма бо  сꙋ́ть бж҃їима пꙋтїѐ мꙋ́жа, всѧ̑ же течє́нїѧ є҆гѡ̀  назира́етъ. Законопрестꙋплє́нїѧ мꙋ́жа оу҆ловлѧ́ютъ:  плени́цами же свои́хъ грѣхѡ́въ кі́йждо затѧза́етсѧ. Се́й  скончава́етсѧ съ ненака́занными: ѿ мно́жества же  своегѡ̀ житїѧ̀ и҆зве́ржетсѧ, и҆ погиба́етъ за  безꙋ́мїе.Сы́не, а҆́ще порꙋчи́шисѧ за твоего̀ дрꙋ́га,  преда́си твою̀ рꙋ́кꙋ врагꙋ̀. Сѣ́ть бо крѣпка̀ мꙋ́жꙋ  своѝ оу҆стнѣ̀, и҆ плѣнѧ́етсѧ оу҆стна́ми свои́хъ  оу҆́стъ. Творѝ сы́не, ꙗ҆̀же а҆́зъ заповѣ́даю тѝ, и҆  сп҃са́йсѧ. 
И҆ а҆́бїе преждеѡсщ҃е́ннаѧ лїтꙋргі́а. 
Въ четверто́къ вторы́ѧ седми́цы ст҃а́гѡ поста̀. 
На оу҆́трени, трⷪ҇чны гла́са. По а҃-мъ стїхосло́вїи  сѣда́льны а҆пⷭ҇льскїѧ ѻ҆смогла́сника, съ  бг҃оро́дичнымъ. По в҃-мъ же стїхосло́вїи глаго́лемъ  настоѧ́щыѧ сѣда́льны, гла́съ г҃. 
Подо́бенъ: Красотѣ̀ дв҃ства. 
Хрⷭ҇то́съ лоза̀ кра́снаѧ, грѡ́здїѧ ва́съ принесѐ,  сла́дость сп҃си́тельнꙋю напаѧ́ющыѧ землѝ, а҆по́столи  бг҃оно́снїи: (л. р҃ѻ) тѣ́мже мѧ̀ и҆зба́вите сласте́й  пїѧ́нства, молю́сѧ, стрꙋи̑ оу҆миле́нїѧ дꙋшѝ мое́й  да́рꙋюще въ бж҃е́ственнѣмъ поще́нїѧ днѝ: ꙗ҆́кѡ да  спа́ссѧ живо́тъ полꙋчꙋ̀. 
Сла́ва, то́йже. 
И҆ ны́нѣ, бг҃оро́диченъ: Млⷭ҇рдїѧ твоегѡ̀  бога́тство безмѣ́рное, и҆ могꙋ́тства твоегѡ̀ держа́вꙋ  непребори́мꙋю прїе́млѧ во оу҆́мъ, притеко́хъ къ кро́вꙋ  твоемꙋ̀, ско́рбїю содержи́мь, и҆ лю́тѣ недоꙋмѣва́ѧ,  зовꙋ̀ и҆з̾ глꙋбины̀ моегѡ̀ се́рдца со слеза́ми: дв҃о  бцⷣе, помога́й мѝ, є҆ди́на мі́рꙋ предста́тельство. 
По г҃-мъ стїхосло́вїи сѣда́ленъ, гла́съ ѕ҃. 
Подо́бенъ: Гдⷭ҇и предстоѧ́ше: 
Гдⷭ҇и бл҃гоꙋвѣ́тливъ бꙋ́ди на́мъ, въ сїѐ  бж҃е́ственное вре́мѧ, сле́зы точи́ти тебѣ̀ ѿ се́рдца  сподо́би всегда̀, ко ѿмове́нїю скве́рнъ дꙋше́вныхъ, и҆  къ прозѧбе́нїю ст҃ы́хъ за́повѣдей: ꙗ҆́кѡ да си́це  постѧ́щесѧ, досто́йнѡ бл҃гоꙋгоди́мъ тебѣ̀, и҆  всечестнꙋ́ю твою̀ стрⷭ҇ть всѣ̑мъ ви́дѣти бл҃гоизво́ли,  мл҃твами твои́хъ мїроспаси́тельныхъ а҆пⷭ҇лъ, сла́ва  тебѣ̀. 
Сла́ва, то́йже. 
И҆ ны́нѣ, бг҃оро́диченъ: Млⷭ҇рдїѧ и҆сто́чникъ  пречⷭ҇таѧ, чⷭ҇тна́ѧ дв҃о мт҃и бцⷣе, бога́тнѡ на ны̀  чⷭ҇таѧ и҆зле́й, и҆ да́рꙋй на́мъ согрѣше́нїй  ѡ҆ставле́нїе: ты́ бо є҆сѝ предста́тельство на́ше и҆  бж҃е́ственный покро́въ. 
Канѡ́нъ мине́и, и҆ настоѧ́щїй трипѣ́снецъ гдⷭ҇и́на  і҆ѡ́сифа. Гла́съ г҃. 
Пѣ́снь д҃. 
І҆рмо́съ: Є҆да̀ въ рѣка́хъ прогнѣ́ваешисѧ: 
Пїѧ́нство сласте́й дꙋшетлѣ́нныхъ оу҆гаси́вше,  оу҆миле́нїѧ питїе́мъ, поста̀ ра́ди оу҆гобзи́мсѧ.  
Пости́сѧ дꙋшѐ невоздержа́нїѧ снѣ́ди, наслади́сѧ  до́брыхъ видѣ́ньми, да вы́шнюю трапе́зꙋ оу҆лꙋчи́ши. (л.  р҃ѻ) 
Оу҆́глїе ѻ҆гнѧ̀ невеще́ственнагѡ сꙋ́ще,  попали́те страсте́й мои́хъ вещество̀, бж҃е́ственнїи  а҆пⷭ҇ли сп҃сѡвы. 
Бг҃оро́диченъ: Пло́ть хрⷭ҇тꙋ̀ ѿ твоеѧ̀ взаи́мъ  да́вшаѧ, оу҆мертвѝ пло́ти моеѧ̀ стра̑сти,  жизнороди́тельнице чⷭ҇таѧ дв҃о. 
И҆́ный трипѣ́снецъ господи́на ѳео́дѡра. Гла́съ  ѕ҃. 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и: 
Двоенадесѧ́тице а҆пⷭ҇лѡвъ, пе́тре, па́ѵле,  і҆а́кѡве и҆ і҆ѡа́нне, а҆ндре́е, варѳоломе́е, фїлі́ппе,  ѳѡмо̀ и҆ матѳе́е и҆ і҆а́кѡве, съ сі́мѡномъ и҆ і҆ꙋ́дою,  мл҃твы сотвори́те хрⷭ҇тꙋ̀, сп҃сти́сѧ на́мъ. 
Мрє́жи оу҆че́нїй вве́ргше въ мо́ре житїѧ̀  стра́ннѡ, къ трїе́мъ сто̀ и҆ пѧтьдесѧ́тъ, та́йнѡ ꙗ҆зы́ки  ꙗ҆́кѡ ры̑бы пре́жде оу҆лови́сте, сїѧ̑ ко гдⷭ҇ꙋ  приве́дше ст҃і́и а҆пⷭ҇ли. 
Сла́ва, трⷪ҇ченъ: Сн҃а ѿ ѻ҆ц҃а̀ и҆ дх҃а  сла́влю, ꙗ҆́кѡ ѿ со́лнца свѣ́тъ, и҆ лꙋчꙋ̀. ѻ҆́вагѡ  оу҆́бѡ рожде́ственнѣ, занѐ и҆ рожде́нїе: ѻ҆́вагѡ же  происхо́днѣ, занѐ и҆ происхожде́нїе, собезнача́льнꙋю  бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри. 
Бг҃оро́диченъ: Дв҃о младе́нца роди́вшаѧ, и҆  чистотꙋ̀ соблю́дшаѧ, чⷭ҇таѧ ты̀ ꙗ҆ви́ласѧ є҆сѝ, бг҃а  ро́ждши и҆ чл҃вѣ́ка, є҆ди́наго того̀ во ѻ҆бою̀ зра̑кꙋ:  чꙋ́до твоѐ дв҃о мт҃и, оу҆жаса́етъ всѧ́кїй слꙋ́хъ и҆  по́мыслъ. 
Сла́ва тебѣ̀ бж҃е на́шъ, сла́ва тебѣ̀. 
Вы̀ є҆стѐ свѣ́тъ мі́рꙋ, ꙗ҆́коже ва́мъ речѐ  хрⷭ҇то́съ, сїѧ́нїемъ сло́ва: но моли́тесѧ а҆пⷭ҇ли,  великодꙋ́шнѡ препроводи́ти на́мъ по́прище воздержа́нїѧ,  и҆ поклони́тисѧ тогѡ̀ воскрⷭ҇нїю. 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й и҆ оу҆боѧ́хсѧ, сла́ва си́лѣ твое́й гдⷭ҇и.  (л. рѻ҃а) 
Пѣ́снь и҃. 
І҆рмо́съ: Въ пла́мень ко ѻ҆трокѡ́мъ: 
Оу҆мертви́всѧ мно́гими грѣхѝ, ме́ртвꙋю приношꙋ̀  дꙋ́шꙋ въ житїѝ. тѣ́мже мѧ̀ оу҆ще́дрите живоно́сными  моли́твами ва́шими бг҃ови́дцы, оу҆ченицы̀ сп҃сѡвы. 
Ѡ҆б̾ѧ́тъ бы́въ грѣха̀ мгло́ю, а҆́дꙋ прибли́жихсѧ  ѿча́ѧнїѧ вои́стиннꙋ. тѣ́мже мѧ̀ просвѣти́те, со́лнца  сла́вы та̑йныѧ лꙋчы̀, сꙋ́ще бг҃ови́дцы. 
Ѿ страсте́й воздержи́сѧ, и҆ спаса́йсѧ дꙋшѐ  стра́стнаѧ: ѿложе́нїе бо бра́шенъ, по́стъ непрїѧ́тный,  пра́вѣ и҆́щꙋщымъ, а҆́ще и҆ прегрѣше́нїй и҆справле́нїе  не бꙋ́детъ. 
Бг҃оро́диченъ: Кꙋпинꙋ̀ ѻ҆гне́мъ горѧ́щꙋю,  мѡѷсе́й тѧ̀ предзрѧ́ше, дв҃о бг҃ома́ти. тѣ́мже  оу҆гасѝ мои́хъ страсте́й пе́щь, и҆ ѻ҆гнѧ̀ гее́нны  и҆схитѝ и҆ сп҃сѝ. 
И҆́ный. І҆рмо́съ: Є҆го́же вѡ́инства: 
И҆з̾ і҆а́кѡва ꙗ҆́кѡ дванадесѧтоколѣ́нное,  а҆пⷭ҇лъ и҆з̾ тебѐ дрꙋга́ѧ двоенадесѧ́тица ꙗ҆ви́сѧ  хрⷭ҇тѐ въ мі́рѣ, є҆́юже ѿроди́сѧ всѧ́кїй вѣ́рный въ  сло́вѣ, тебѐ воспѣва́ѧй во вѣ́ки. 
Мы́сленнагѡ фараѡ́на колесни̑цы потопи́вше  та́йнѣ, ꙗ҆́кѡ въ чермнѣ́мъ, лю́ди гдⷭ҇ни къ землѝ  бг҃овѣ́дѣнїѧ и҆зведо́сте пою́щыѧ, а҆пⷭ҇ли, во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Є҆ди́наго бг҃а по сꙋществꙋ̀ чтꙋ̀, трѝ ѵ҆поста̑си  пою̀ ѡ҆предѣли́тельнѣ, и҆́ныѧ, но не и҆́накѡвыѧ,  поне́же бж҃ество̀ є҆ди́но въ трїе́хъ ли́цѣхъ: и҆́бо  ѻ҆ц҃ъ, и҆ сн҃ъ, и҆ бж҃е́ственный дх҃ъ. 
Бг҃оро́диченъ: И҆з̾ свѣтлѣ́йшагѡ чре́ва твоегѡ̀  проше́дъ, ꙗ҆́кѡ жени́хъ и҆з̾ черто́га возсїѧ̀  хрⷭ҇то́съ, свѣ́тъ ве́лїй сꙋ́щымъ во тьмѣ̀, и҆́бо  пра́вды со́лнце ѡ҆блиста́въ, просвѣтѝ чⷭ҇таѧ мі́ръ. (л.  рѻ҃а ѡ҆б.) 
Сла́ва тебѣ̀ бж҃е на́шъ, сла́ва тебѣ̀. 
Хрⷭ҇тѡ́вы таи̑нницы и҆ сопресто́льницы, прилѣ́жнѡ  ѡ҆ на́съ грѣ́шныхъ всегда̀ молѧ́щїисѧ, и҆ ны́нѣ моли́те  поще́нїе всѐ чи́стѣ преитѝ. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те, и҆ превозноси́те во всѧ̑  вѣ́ки. 
Пѣ́снь ѳ҃. І҆рмо́съ: На сїна́йстѣй горѣ̀: 
Рѣ́ки бы́вше а҆пⷭ҇ли, и҆сто́чника оу҆́мнагѡ, и҆  во́дꙋ живꙋ́ю бл҃гоисточи́вше се́рдцемъ чи́стымъ, моегѡ̀  грѣха̀ стрꙋи̑ и҆зсꙋши́те мл҃твами ва́шими, и҆ ко  сп҃се́нїѧ пꙋтє́мъ наста́вите. 
Грѣхо́внаѧ ѡ҆бꙋрева́етъ бꙋ́рѧ ѻ҆каѧ́ннꙋю мою̀  дꙋ́шꙋ, десни́цꙋ ꙗ҆́кѡ петрꙋ̀ мнѣ̀ прострѝ,  ѡ҆корми́телю бл҃гі́й: да мѧ̀ глꙋбина̀ не покры́етъ  ѿча́ѧнїѧ, снѣ́дь да не бꙋ́дꙋ ки́тꙋ дꙋшетлѣ́нномꙋ,  хрⷭ҇тѐ многомлⷭ҇тиве. 
А҆пⷭ҇тольскїй ли́къ мо́литъ тѧ̀ і҆и҃се всецр҃ю̀,  мо́лѧтъ тѧ̀ а҆́гг҃льстїи чи́ни за мно́жество щедро́тъ,  лю́демъ твои̑мъ пода́ждь ѕлы́хъ и҆збавле́нїе, житїѧ̀  и҆справле́нїе, и҆ црⷭ҇твїѧ твоегѡ̀ присвое́нїе. 
Бг҃оро́диченъ: Дѣ́вство и҆ рождество̀ стеко́стасѧ  па́че є҆стества̀ на тебѣ̀, ковче́же чⷭ҇тна́гѡ  ѡ҆сщ҃е́нїѧ, мт҃и дв҃о чⷭ҇таѧ. тѣ́мже вѣ́рою вопїю́ ти:  всего̀ мѧ̀ ѡ҆ст҃ѝ, всего̀ и҆зба́ви всѧ́кагѡ дѣ́йства  страсте́й ѡ҆скорблѧ́ющихъ мѧ̀. 
И҆́ный. І҆рмо́съ: Безсѣ́меннагѡ зача́тїѧ: 
Въ мі́рѣ ꙗ҆́кѡ безпло́тнїи, и҆ во пло́ти ꙗ҆́кѡ  а҆́гг҃ли, сло́во є҆ди́но въ се́рдцѣ носѧ́ще,  привлеко́сте ꙗ҆зы́ки во (л. рѻ҃в) хрⷭ҇то́вꙋ є҆ди́нꙋ  вѣ́рꙋ, премꙋ̑дрыѧ и҆ вѣті̑и ꙗ҆́кѡ ю҆ро́ди ѡ҆бличи́вше  ра́зꙋмомъ, всебл҃же́ннїи а҆пⷭ҇ли. 
Пе́тре, вѣ́ры ка́меню, и҆ ѡ҆снова́нїе: па́ѵле  проповѣ́дниче, и҆ оу҆чи́телю ꙗ҆зы́кѡвъ: сы̑на  зеведе́ѡва, съ про́чею ѻ҆смери́цею хрⷭ҇тꙋ̀ моли́тесѧ  прилѣ́жнѡ, бл҃гомо́щнѡ преитѝ на́мъ поще́нїѧ по́прище. 
Сла́ва: Є҆ди́нагѡ є҆динороди́телю,  є҆диноро́днагѡ сн҃а ѻ҆́ч҃е, и҆ є҆ди́не є҆ди́нагѡ  свѣ́те, свѣ́та сїѧ́нїе: и҆ є҆ди́ный є҆ди́нѣ  є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь вои́стиннꙋ  сы́й. ѽ трⷪ҇це, є҆ди́нице ст҃а́ѧ, сп҃сѝ мѧ̀  бг҃осло́вѧща тѧ̀. 
И҆ ны́нѣ, бг҃оро́диченъ: Чꙋ́до ржⷭ҇тва̀ твоегѡ̀  оу҆дивлѧ́етъ мѧ̀ всенепоро́чнаѧ, ка́кѡ зачина́еши  безсѣ́меннѡ неѡбыме́ннаго; рцы̀, ка́кѡ дѣ́вствꙋеши,  ро́ждши ꙗ҆́кѡ мт҃и; є҆́же па́че є҆стества̀ вѣ́рою  прїе́мъ, рожде́нномꙋ поклони́сѧ: є҆ли̑ка хо́щетъ бо, и҆  мо́жетъ. 
Сла́ва тебѣ̀ бж҃е на́шъ, сла́ва тебѣ̀. 
Си́лою дх҃а къ царє́мъ и҆ кнѧзє́мъ и҆зше́дше,  ника́коже оу҆боѧ́вшесѧ, ни ѻ҆гнѧ̀, ни меча̀,  побѣди́сте всѧ́кꙋю пре́лесть, и҆ сп҃са́ете человѣ́ки,  воевѡ́ды гдⷭ҇ни сꙋ́ще, всебл҃же́ннїи а҆пⷭ҇ли. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стества̀, тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Свѣти́ленъ гла́са. 
На стїхо́внѣ самогла́сенъ, два́жды. Гла́съ и҃: 
Покаѧ́нїѧ вре́мѧ, и҆ жи́зни вѣ́чныѧ хода́тай  на́мъ є҆́сть по́стный по́двигъ, а҆́ще простре́мъ рꙋ́ки  во бл҃готворе́нїе: ничесѡ́же бо та́кѡ сп҃са́етъ дꙋ́шꙋ,  ꙗ҆́коже подаѧ́нїе тре́бꙋющымъ. млⷭ҇тынѧ растворе́ннаѧ  посто́мъ, (л. рѻ҃в ѡ҆б.) ѿ сме́рти и҆збавлѧ́етъ  человѣ́ка: сїю̀ цѣлꙋ́имъ, є҆́йже ничто́же ра́вно,  дово́льна бо є҆́сть сп҃стѝ дꙋ́шы на́шѧ. 
Мꙋ́чениченъ: Въ бронѧ̀ вѣ́ры ѡ҆бо́лкшесѧ до́брѣ,  и҆ ѡ҆́бразомъ крⷭ҇тнымъ воѡрꙋжи́вше себѐ, во́ини  бл҃гомо́щнїи показа́стесѧ, мꙋчи́телємъ мꙋ́жески  проти́вистесѧ, и҆ дїа́волю пре́лесть потреби́сте,  побѣди́телє бы́вше вѣнцє́въ сподо́бистесѧ: моли́тесѧ  хрⷭ҇тꙋ̀ ѡ҆ на́съ, во є҆́же сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, гла́съ то́йже:  А҆́зъ дв҃о ст҃а́ѧ бцⷣе, къ покро́вꙋ твоемꙋ̀  прибѣга́ю, вѣ́мъ, ꙗ҆́кѡ ѡ҆брѧ́щꙋ тобо́ю сп҃се́нїе:  мо́жеши бо чⷭ҇таѧ помощи́ ми. 
На ѕ҃-мъ часѣ̀ тропа́рь прⷪ҇ро́чества, гла́съ а҃: 
Па́дшыѧ возста́ви ны̀, ѿвра́щшыѧсѧ ѡ҆братѝ къ  тебѣ̀ бж҃е, ꙗ҆́кѡ чл҃вѣколю́бецъ, земны̑ѧ содержа́й  концы̀. 
Прокі́менъ, ѱало́мъ л҃г, гла́съ ѕ҃: Взыска́хъ  гдⷭ҇а, и҆ оу҆слы́ша мѧ̀, и҆ ѿ всѣ́хъ скорбе́й мои́хъ  и҆зба́ви мѧ̀. Сті́хъ: Бл҃гословлю̀ гдⷭ҇а на всѧ́кое  вре́мѧ. 
Прⷪ҇ро́чества и҆са́їина чте́нїе. [Глава̀ ѕ҃ ст. а҃-  в҃і.]. 
Бы́сть въ лѣ́то, въ не́же оу҆́мре ѻ҆зі́а ца́рь,  ви́дѣхъ гдⷭ҇а сѣдѧ́ща на прⷭ҇то́лѣ высо́цѣ, и҆  превознесе́ннѣ, и҆ и҆спо́лнь до́мъ сла́вы є҆гѡ̀. И҆  серафі́ми стоѧ́хꙋ ѻ҆́крестъ є҆гѡ̀, ше́сть кри́лъ  є҆ди́номꙋ, и҆ ше́сть кри́лъ дрꙋго́мꙋ: и҆ двѣма̀ оу҆́бѡ  покрыва́хꙋ ли́ца своѧ̑, двѣма́ же покрыва́хꙋ но́ги  своѧ̑, и҆ двѣма̀ лета́хꙋ. И҆ взыва́хꙋ дрꙋ́гъ ко дрꙋ́гꙋ,  и҆ глаго́лахꙋ: ст҃ъ, ст҃ъ, ст҃ъ гдⷭ҇ь саваѡ́ѳъ: и҆спо́лнь  всѧ̀ землѧ̀ сла́вы є҆гѡ̀. И҆ взѧ́сѧ наддве́рїе ѿ  гла́са, и҆́мже вопїѧ́хꙋ, и҆ до́мъ напо́лнисѧ ды́ма. И҆  реко́хъ: ѽ ѻ҆каѧ́нный а҆́зъ, ꙗ҆́кѡ оу҆мили́хсѧ,  ꙗ҆́кѡ человѣ́къ сы́й, и҆ не чи́сты оу҆стнѣ̀ и҆мы́й,  посредѣ̀ люде́й нечи̑стыѧ оу҆стнѣ̀ и҆мꙋ́щихъ а҆́зъ  живꙋ̀: и҆ цр҃ѧ̀ гдⷭ҇а саваѡ́ѳа ви́дѣхъ ѻ҆чи́ма мои́ма.  (л. рѻ҃г) И҆ по́сланъ бы́сть ко мнѣ̀ є҆ди́нъ ѿ  серафі́мѡвъ, и҆ въ рꙋцѣ̀ свое́й и҆мѧ́ше оу҆́гль  горѧ́щь, є҆го́же клеща́ми взѧ́тъ ѿ ѻ҆лтарѧ̀, И҆  прикоснꙋ́сѧ оу҆стна́мъ мои̑мъ, и҆ речѐ: сѐ прикоснꙋ́сѧ  сїѐ оу҆стна́мъ твои̑мъ, и҆ ѿи́метъ беззакѡ́нїѧ твоѧ̑,  и҆ грѣхѝ твоѧ̑ ѡ҆чи́ститъ. И҆ слы́шахъ гла́съ гдⷭ҇а  глаго́люща: кого̀ послю̀ и҆ кто̀ по́йдетъ къ лю́демъ  си̑мъ; и҆ реко́хъ: сѐ а҆́зъ є҆́смь, послѝ мѧ̀. И҆  речѐ: и҆дѝ и҆ рцы̀ лю́демъ си̑мъ: слꙋ́хомъ  оу҆слы́шите, и҆ не оу҆разꙋмѣ́ете: и҆ ви́дѧще,  оу҆́зрите, и҆ не оу҆ви́дите: Ѡ҆дебелѣ́ бо се́рдце  люде́й си́хъ, и҆ оу҆ши́ма свои́ма тѧ́жкѡ слы́шаша, и҆  ѻ҆́чи своѝ смѣжи́ша: да не когда̀ оу҆́зрѧтъ ѻ҆чи́ма,  и҆ оу҆ши́ма оу҆слы́шатъ, и҆ се́рдцемъ оу҆разꙋмѣ́ютъ,  и҆ ѡ҆братѧ́тсѧ и҆ и҆сцѣлю̀ ѧ҆̀. И҆ реко́хъ: доко́лѣ  гдⷭ҇и; и҆ речѐ: до́ндеже ѡ҆пꙋстѣ́ютъ гра́ди, ѿ є҆́же  ненаселє́нымъ бы́ти, и҆ до́мы, ѿ є҆́же не бы́ти  человѣ́кѡмъ, и҆ землѧ̀ ѡ҆ста́нетсѧ пꙋста̀. И҆ посе́мъ  продолжи́тъ бг҃ъ человѣ́ки, и҆ оу҆мно́жатсѧ  ѡ҆ста́вльшїисѧ на землѝ. 
Прокі́менъ, ѱало́мъ л҃д, гла́съ ѕ҃: Воста́ни  гдⷭ҇и, и҆ вонмѝ сꙋдꙋ̀ моемꙋ̀. Сті́хъ: Сꙋдѝ гдⷭ҇и  ѡ҆би́дѧщыѧ мѧ̀. (л. рѻ҃г ѡ҆б.) 
Въ четверто́къ в҃-ѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ ѕ҃, и҆  пое́мъ настоѧ́щыѧ подо́бны трѝ трипѣ́снца, господи́на  і҆ѡ́сифа. Гла́съ д҃. 
Подо́бенъ: Да́лъ є҆сѝ зна́менїе: 
Въ ре́бра прободе́нъ, и҆ на дре́вѣ повѣ́шенъ,  жи́знь мнѣ̀ и҆сточи́лъ є҆сѝ, ѕло́бою ѕмі́ѧ, дре́ва  снѣде́нїемъ оу҆мерщвле́нномꙋ. тѣ́мже сла́влю тѧ̀  хрⷭ҇тѐ, и҆ молю̀ бл҃гоꙋтро́бїе твоѐ: страстє́мъ и҆  воста́нїю покло́нника мѧ̀ покажѝ, оу҆миле́нїемъ  соверша́юща по́стное по́прище. 
Болѣ́знь ѡ҆бра́вша ѿ сада̀, первосозда́ннаго  ѿ раѧ̀ и҆згна́лъ є҆сѝ: пригвозди́всѧ же ꙗ҆́кѡ  человѣ́къ сп҃се на дре́вѣ, сего̀ вво́диши. тѣ́мже тѝ  зовꙋ̀ и҆зба́вителю: ѿ болѣ́зней мои́хъ ны́нѣ мѧ̀  и҆схитѝ, посто́мъ ѡ҆чи́стивъ мѧ̀, и҆ покаѧ́нїемъ и҆  слеза́ми, і҆и҃се пребл҃гі́й, сп҃се дꙋ́шъ на́шихъ. 
И҆́на стїхи́ра подо́бна, гла́съ є҃, господи́на  ѳео́дѡра: Гдⷭ҇и, при мѡѷсе́и: 
Гдⷭ҇и, животворѧ́щїй тво́й крⷭ҇тъ воспѣва́емъ:  се́й бо жи́знь въ мі́рѣ процвѣтѐ, сме́рть  оу҆мертви́въ: є҆го́же тебѣ̀ и҆ ны́нѣ въ мл҃твꙋ  приво́димъ: во дне́хъ ст҃ы́хъ оу҆крѣпи́ ны постѧ́щыѧсѧ,  и҆ да́рꙋй на стра̑сти крѣ́пость, и҆ мі́ра побѣ́дное, за  мно́жество млⷭ҇ти чл҃вѣколю́бче. 
И҆ мине́и г҃. Сла́ва, и҆ ны́нѣ, бг҃оро́диченъ. 
Прокі́менъ, ѱало́мъ л҃є, гла́съ д҃: Гдⷭ҇и, на  нб҃сѝ млⷭ҇ть твоѧ̀, и҆ и҆́стина твоѧ̀ до ѻ҆́блакъ.  Сті́хъ: Пра́вда твоѧ̀ ꙗ҆́кѡ го́ры бж҃їѧ: сꙋдьбы̑  твоѧ̑ бе́здна мно́га. (л. рѻ҃д) 
Бытїѧ̀ чте́нїе. [Глава̀ є҃, ст. а҃-к҃д.] 
Сїѧ̀ кни́га бытїѧ̀ человѣ́ча, во́ньже де́нь  сотворѝ бг҃ъ а҆да́ма: по ѡ҆́бразꙋ бж҃їю сотворѝ є҆го̀.  Мꙋ́жа и҆ женꙋ̀ сотворѝ и҆́хъ, и҆ бл҃гословѝ и҆́хъ: и҆  наречѐ и҆́мѧ є҆мꙋ̀ а҆да́мъ, во́ньже де́нь сотворѝ  и҆́хъ. Поживе́ же а҆да́мъ лѣ́тъ двѣ́стѣ три́десѧть, и҆  родѝ сы́на по ви́дꙋ своемꙋ̀, и҆ по ѡ҆́бразꙋ своемꙋ̀: и҆  наречѐ и҆́мѧ є҆мꙋ̀ си́ѳъ. Бы́ша же дні́е а҆да́мовы,  ꙗ҆̀же поживѐ, по є҆́же роди́ти є҆мꙋ̀ си́ѳа, лѣ́тъ  се́дмь сѡ́тъ, и҆ родѝ сы́ны и҆ дщє́ри. И҆ бы́ша всѝ  дні́е а҆да́мѡвы, ꙗ҆̀же поживѐ, лѣ́тъ де́вѧть сѡ́тъ и҆  три́десѧть: и҆ оу҆́мре. Поживе́ же си́ѳъ лѣ́тъ  двѣ́стѣ пѧ́ть, и҆ родѝ є҆нѡ́са: И҆ поживѐ си́ѳъ, по  є҆́же роди́ти є҆мꙋ̀ є҆нѡ́са, лѣ́тъ се́дмь сѡ́тъ и҆  се́дмь, и҆ родѝ сы́ны и҆ дщє́ри. И҆ бы́ша всѝ дні́е  си́ѳѡвы, лѣ́тъ де́вѧть сѡ́тъ и҆ двана́десѧть: и҆  оу҆́мре. И҆ поживѐ є҆нѡ́съ лѣ́тъ сто̀ де́вѧтьдесѧтъ,  и҆ родѝ каїна́на: И҆ поживѐ є҆нѡ́съ, по є҆́же роди́ти  є҆мꙋ̀ каїна́на, лѣ́тъ се́дмь сѡ́тъ и҆ пѧтьна́десѧть, и҆  родѝ сы́ны и҆ дщє́ри. И҆ бы́ша всѝ дні́е є҆нѡ́совы  лѣ́тъ де́вѧть сѡ́тъ и҆ пѧ́ть: и҆ оу҆́мре. И҆ поживѐ  каїна́нъ лѣ́тъ сто̀ се́дмьдесѧтъ, и҆ родѝ малелеи́ла.  И҆ поживѐ каїна́нъ, по є҆́же роди́ти є҆мꙋ̀ малелеи́ла,  лѣ́тъ се́дмь сѡ́тъ и҆ четы́редесѧть, и҆ родѝ сы́ны и҆  дщє́ри. И҆ бы́ша всѝ дні́е каїна́новы, лѣ́тъ де́вѧть  сѡ́тъ и҆ де́сѧть: и҆ оу҆́мре. И҆ поживѐ малелеи́лъ  лѣ́тъ сто̀ шестьдесѧ́тъ пѧ́ть, и҆ родѝ і҆а́реда. И҆  поживѐ малелеи́лъ, по є҆́же роди́ти є҆мꙋ̀ і҆а́реда,  лѣ́тъ се́дмь сѡ́тъ и҆ три́десѧть, и҆ родѝ сы́ны и҆  дщє́ри. И҆ бы́ша всѝ дні́е малелеи́ловы, лѣ́тъ ѻ҆́смь  сѡ́тъ и҆ де́вѧтьдесѧтъ пѧ́ть: и҆ оу҆́мре. И҆ поживѐ  і҆а́редъ лѣ́тъ сто̀ шестьдесѧ́тъ два̀, и҆ родѝ  є҆нѡ́ха. И҆ поживѐ і҆а́редъ, по є҆́же роди́ти є҆мꙋ̀  є҆нѡ́ха, лѣ́тъ ѻ҆́смь сѡ́тъ, и҆ родѝ (л. рѻ҃д ѡ҆б.)  сы́ны и҆ дщє́ри. И҆ бы́ша всѝ дні́е і҆а́редовы лѣ́тъ  девѧтьсѡ́тъ и҆ шестьдесѧ́тъ два̀: и҆ оу҆́мре. И҆ поживѐ  є҆нѡ́хъ лѣ́тъ сто̀ шестьдесѧ́тъ пѧ́ть, и҆ родѝ  маѳꙋса́ла. Оу҆годи́ же є҆нѡ́хъ бг҃ꙋ, и҆ поживѐ  є҆нѡ́хъ, по є҆́же роди́ти є҆мꙋ̀ маѳꙋса́ла, лѣ́тъ  двѣ́стѣ, и҆ родѝ сы́ны и҆ дщє́ри. И҆ бы́ша всѝ дні́е  є҆нѡ́ховы лѣ́тъ три́ста шестьдесѧ́тъ пѧ́ть. И҆  оу҆годѝ є҆нѡ́хъ бг҃ꙋ, и҆ не ѡ҆брѣта́шесѧ, занѐ  преложѝ є҆го̀ бг҃ъ. 
Прокі́менъ, ѱало́мъ л҃ѕ, гла́съ ѕ҃: Потерпѝ  гдⷭ҇а, и҆ сохранѝ пꙋ́ть є҆гѡ̀. Сті́хъ: Не ревнꙋ́й  лꙋка́внꙋющымъ, нижѐ зави́ди творѧ́щымъ беззако́нїе. 
При́тчей чте́нїе. [Глава̀ ѕ҃, ст. г҃-к҃.] 
Творѝ сы́не, ꙗ҆̀же а҆́зъ заповѣ́дꙋю тѝ, и҆  сп҃са́йсѧ: и҆́деши бо въ рꙋ́цѣ ѕлы́хъ за твоего̀ дрꙋ́га,  бꙋ́ди не ѡ҆слабѣва́ѧ: поѡщрѧ́й же и҆ твоего̀ дрꙋ́га,  є҆го́же и҆спорꙋчи́лъ є҆сѝ. Не да́ждь сна̀ твои́ма  ѻ҆чи́ма, нижѐ да воздре́млеши твои́ма вѣ́ждома: Да  сп҃се́шисѧ а҆́ки се́рна ѿ тене́тъ, и҆ ꙗ҆́кѡ пти́ца ѿ  сѣ́ти. И҆дѝ ко мра́вїю, ѽ лѣни́ве, и҆ поревнꙋ́й,  ви́дѣвъ пꙋти̑ є҆гѡ̀, и҆ бꙋ́ди ѻ҆́нагѡ мꙋдрѣ́йшїй.  Ѻ҆́нъ бо не сꙋ́щꙋ є҆мꙋ̀ земледѣ́льцꙋ, нижѐ нꙋ́дѧщаго  є҆го̀ и҆мꙋ́щїй, нижѐ под̾ влады́кою сы́й, Гото́витъ въ  жа́твꙋ пи́щꙋ, и҆ мно́гое въ лѣ́то твори́тъ  оу҆гото́ванїе. и҆лѝ и҆дѝ ко пчелѣ̀, и҆ оу҆вѣ́ждь,  ко́ль дѣ́лательница є҆́сть, дѣ́ланїе же ко́ль честно́е  твори́тъ: є҆ѧ́же трꙋдѡ́въ ца́рїе и҆ прості́и во здра́вїе  оу҆потреблѧ́ютъ, люби́ма же є҆́сть всѣ́ми и҆ сла́вна:  а҆́ще си́лою и҆ немощна̀ сꙋ́щи, [но] премꙋ́дростїю  почте́на произведе́сѧ. Доко́лѣ, ѽ лѣни́ве, лежи́ши;  когда́ же ѿ сна̀ воста́неши; Ма́лѡ оу҆́бѡ спи́ши,  ма́лѡ же сѣди́ши, ма́лѡ же дре́млеши, ма́лѡ же  ѡ҆б̾е́млеши пє́рси рꙋка́ма: Пото́мъ же на́йдетъ тебѣ̀  а҆́ки ѕо́лъ (л. рѻ҃є) пꙋ́тникъ оу҆бо́жество: скꙋ́дость  же а҆́ки бл҃гі́й тече́цъ. а҆́ще же не лѣни́въ бꙋ́деши,  прїи́детъ ꙗ҆́кѡ и҆сто́чникъ жа́тва твоѧ̀, скꙋ́дость же  а҆́ки ѕлы́й тече́цъ [ѿ тебѐ] ѿбѣжи́тъ. Мꙋ́жъ  безꙋ́менъ и҆ законопрестꙋ́пный хо́дитъ въ пꙋти̑ не  бла̑ги: То́йже намиза́етъ ѻ҆́комъ, и҆ зна́менїе дае́тъ  ного́ю, оу҆чи́тъ же помава́нїемъ пе́рстѡвъ. Развраще́нно  же се́рдце кꙋе́тъ ѕла̑ѧ: на всѧ́кое вре́мѧ таковы́й  мѧте́жы составлѧ́етъ гра́дꙋ. Сегѡ̀ ра́ди внеза́пꙋ  прихо́дитъ є҆мꙋ̀ поги́бель, разсѣче́нїе и҆ сокрꙋше́нїе  неисцѣ́льное. Ꙗ҆́кѡ ра́дꙋетсѧ ѡ҆ всѣ́хъ, и҆̀хже  ненави́дитъ бг҃ъ: сокрꙋша́етсѧ же за нечистотꙋ̀ дꙋшѝ.  Ѻ҆́ко досади́телѧ, ѧ҆зы́къ непра́ведный, рꙋ́цѣ  пролива́ющыѧ кро́вь првⷣнагѡ: И҆ се́рдце кꙋю́щее мы̑сли  ѕлы̀, и҆ но́зѣ тща́щїисѧ ѕло̀ твори́ти, потребѧ́тсѧ.  Разжиза́етъ лжи̑ свидѣ́тель непра́веденъ, и҆ насыла́етъ  сꙋды̀ посредѣ̀ бра́тїй. Сы́не, хранѝ зако́ны ѻ҆тца̀  твоегѡ̀, и҆ не ѿри́ни наказа́нїѧ ма́тере твоеѧ̀. 
На стїхо́внѣ самогла́сенъ днѐ. 
Гла́съ є҃. Не пости́вшесѧ по за́повѣди  созда́вшагѡ, ѿ сада̀ ра́зꙋма первозда́ннїи, сме́рть ѿ  преслꙋша́нїѧ приплоди́ша, дре́ва же жи́зни и҆ ра́йскїѧ  сла́дости оу҆страни́вшесѧ. тѣ́мже пости́мсѧ вѣ́рнїи  ѿ пи́щей тлѣ́нныхъ, и҆ страсте́й всегꙋби́тельныхъ, да  ѿ бж҃е́ственнагѡ крⷭ҇та̀ жи́знь ѡ҆бы́мемъ, и҆ со  бл҃гоꙋ́мнымъ разбо́йникомъ къ нача́льномꙋ ѻ҆ч҃ествꙋ  возрати́мсѧ, прїе́млюще ѿ хрⷭ҇та̀ бг҃а ве́лїю млⷭ҇ть.  [Два́жды.] 
Мч҃нченъ: Ѡ҆ земны́хъ всѣ́хъ неради́вше, и҆ на  мꙋ̑ки мꙋ́жески дерзнꙋ́вше, бл҃же́нныхъ наде́ждъ не  погрѣши́сте, но нбⷭ҇номꙋ црⷭ҇твїю наслѣ̑дницы бы́сте,  всехва́льнїи мч҃нцы, и҆мꙋ́ще дерзнове́нїе къ  чл҃вѣколю́бцꙋ бг҃ꙋ, ми́ръ мі́рови и҆спроси́те, и҆  дꙋша́мъ на́шымъ ве́лїю млⷭ҇ть. (л. рѻ҃є ѡ҆б.) 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Ра́дꙋйсѧ по́стникѡмъ: 
А҆́гнца своего̀, а҆́гница и҆ногда̀ зрѧ́щи къ  заколе́нїю тща́щасѧ, оу҆се́рднѡ послѣ́доваше, сїѧ̑  вопїю́щи є҆мꙋ̀: ка́мѡ и҆́деши ча́до моѐ сладча́йшее  хрⷭ҇тѐ, чесѡ̀ ра́ди ско́рое тече́нїе сїѐ,  долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй безгрѣ́шне, многомлⷭ҇тиве гдⷭ҇и,  да́ждь мѝ сло́во рабѣ̀ твое́й, сн҃е мо́й  вселюбе́знѣйшїй, не пре́зри менѐ ще́дре молча̀, тѧ̀  стра́ннѡ ро́ждшꙋю, бж҃е всеще́дре, да́рꙋѧй мі́рови ве́лїю  млⷭ҇ть. 
Въ пѧто́къ в҃-ѧ седми́цы, 
на оу҆́трени трⷪ҇чны гла́са. По а҃-мъ стїхосло́вїи  сѣда́льны крⷭ҇тны ѻ҆смогла́сника, съ бг҃оро́дичнымъ. По  в҃-мъ же стїхосло́вїи глаго́лемъ настоѧ́щыѧ сѣда́льны,  гла́съ д҃. 
Подо́бенъ: Ско́рѡ предварѝ 
Поще́нїемъ возвыша́ющесѧ ѿ земноревни́тельныхъ  страсте́й вознесе́мъ гдⷭ҇а возне́сшагосѧ на крⷭ҇тъ, и҆  мі́ръ возвы́сившаго. пїи́мъ во чꙋ́вствѣ оу҆миле́нїѧ  питїѐ, прїи́мемъ де́нь во оу҆мѣ̀ и҆ ча́съ, во́ньже  вѣ́чномꙋ сꙋдїѝ предста́немъ. Два́жды.  
Крⷭ҇тобг҃оро́диченъ. Подо́бенъ: 
Безневѣ́стнаѧ мт҃и твоѧ̀, ꙗ҆́кѡ ви́дѣ на крⷭ҇тъ  тѧ̀ возвыша́ема, рыда́ющи и҆ пла́чꙋщи сицева̑ѧ  глаго́лаше: что̀ но́вое и҆ стра́нное сїѐ сн҃е мо́й  чꙋ́до; ка́кѡ тѧ̀ беззако́нный наро́дъ ко крⷭ҇тꙋ̀  пригвожда́етъ, всѣ́хъ тѧ̀ жи́знь, свѣ́та моего̀  сладча́йшаго; (л. рѻ҃ѕ) 
По г҃-мъ стїхосло́вїи сѣда́ленъ господи́на  ѳео́дѡра, гла́съ є҃. 
Подо́бенъ: Сїѧ́етъ дне́сь: 
Сїѧ́етъ гдⷭ҇и, бл҃года́ть крⷭ҇та̀ твоегѡ̀, всю̀  вселе́ннꙋю ѡ҆блиста́ющаѧ, крѣ́пость бѣсо́вскꙋю  потреблѧ́етъ, и҆ поще́нїѧ тече́нїе ны́нѣ  бл҃гоꙋкраша́етъ: въ не́мже оу҆крѣплѧ́ѧ, поми́лꙋй на́съ.  [Два́жды.] 
Крⷭ҇тобг҃оро́диченъ, гла́съ то́йже. 
Подо́бенъ: Собезнача́льное: 
Вознесе́на на дре́вѣ ꙗ҆́кѡ ви́дѣ, ро́ждшаѧ тѧ̀  мт҃и кромѣ̀ болѣ́зней, и҆ рыда́ше съ пла́чемъ, и҆  взыва́ше: оу҆вы̀ мнѣ̀ сладча́йшїй сн҃е, оу҆ѧзвлѧ́юсѧ  ны́нѣ дꙋше́ю, на крⷭ҇тѣ̀ зрѧ́щи тѧ̀, посредѣ̀ двою̀  ѕлодѣ̑ю, а҆́ки ѕлодѣ́ѧ пригвожда́ема. 
Канѡ́нъ мине́и, и҆ настоѧ́щыѧ трипѣ́снцы по чи́нꙋ  и҆́хъ, господи́на і҆ѡ́сифа. И҆ стїхосло́витсѧ пѣ́снь.  Гла́съ д҃. 
Пѣ́снь є҃. 
І҆рмо́съ: Нечести́вїи не оу҆́зрѧтъ сла́вы твоеѧ̀  хрⷭ҇тѐ: 
Во́лею влⷣко возне́слсѧ є҆сѝ на крⷭ҇тъ, и҆  низве́рглъ є҆сѝ врага̀: тѣ́мже во́лею низве́ржена мѧ̀  похотьмѝ въ про́пасть, бл҃гоꙋтро́бїемъ твои́мъ  и҆спра́ви. 
Ѡ҆мраче́на мѧ̀ страстьмѝ безмѣ́стными дꙋше́ю,  просвѣтѝ і҆и҃се, ѡ҆мрачи́вый со́лнце на крⷭ҇тѣ̀  просте́рсѧ, и҆ просвѣти́вый всѧ̑ вселе́нныѧ  и҆сполнє́нїѧ. 
По́стнꙋю пꙋчи́нꙋ преплы́ти ти́хѡ сподо́би мѧ̀  хрⷭ҇тѐ, оу҆тиша́ѧ вѡ́лны мы́сли моеѧ̀, и҆ въ  приста̑нища воскрⷭ҇нїѧ ѡ҆кормѝ. 
Бг҃оро́диченъ: Чⷭ҇тꙋю чисто́тствꙋющимъ почти́мъ  оу҆мо́мъ, добро́тꙋ і҆а́кѡвлю, бж҃е́ственными дѣѧ́ньми  оу҆краша́ющесѧ, бл҃гоче́стнѡ воспои́мъ, ꙗ҆́кѡ мт҃рь  бг҃а на́шегѡ. (л. рѻ҃ѕ ѡ҆б.) 
И҆́ный трипѣ́снецъ господи́на ѳео́дѡра, гла́съ  є҃. 
І҆рмо́съ: Ѿ но́щи покланѧ́ющыѧсѧ: 
Ты̀ распе́нсѧ тлѣ́нїѧ и҆збавлѧ́еши мѧ̀, и҆  прободе́нъ бы́въ ѡ҆безсме́ртствꙋеши мѧ̀: сла́влю твою̀  неизрече́ннꙋю млⷭ҇ть, ꙗ҆́кѡ прише́лъ є҆сѝ хрⷭ҇тѐ, да  сп҃се́ши мѧ̀. 
На крⷭ҇тѣ̀ просте́ръ дла̑ни твоѧ̑, мы́сленнаго  а҆мали́ка оу҆би́лъ є҆сѝ, лю́ди твоѧ̑ сп҃са́ѧй гдⷭ҇и.  сегѡ̀ ра́ди пое́мъ держа́вꙋ твою̀. 
Трⷪ҇ченъ: Въ тре́хъ ли́цахъ бж҃ество̀, є҆ди́но  нача́ло всепресꙋ́щное, воспои́мъ ѻ҆ц҃а̀ безнача́льнаго,  и҆ сн҃а, и҆ дх҃а ст҃а́го. 
Бг҃оро́диченъ: Є҆го́же нб҃о вмѣсти́ти не  можа́ше, ты̀ во чре́вѣ заче́нши родила̀ є҆сѝ. ѽ  стра́ннагѡ и҆ неизрече́ннагѡ чꙋдесѐ! тѣ́мже тѧ̀ всѝ  пое́мъ пречⷭ҇таѧ. 
Сла́ва тебѣ̀ бж҃е на́шъ, сла́ва тебѣ̀. 
Менѐ ра́ди претерпѣ́вый распѧ́тїе, ѻ҆́цетъ  пи́вый, и҆ рекі́й: соверши́шасѧ! совершѝ моѐ по́стное  по́прище, оу҆достоѧ́ѧ мѧ̀ ви́дѣти твоѐ воста́нїе. 
І҆рмо́съ: Ѿ но́щи покланѧ́ющыѧсѧ тебѣ̀ хрⷭ҇тѐ  поми́лꙋй и҆ ми́ръ да́рꙋй: занѐ свѣ́тъ повелѣ̑нїѧ  твоѧ̑, бы́ша и҆сцѣлє́нїѧ рабѡ́мъ твои̑мъ  чл҃вѣколю́бче. 
Пѣ́снь и҃. 
І҆рмо́съ: Ѻ҆́троки бл҃гочести̑выѧ: 
На крⷭ҇тѣ̀ пригво́ждьсѧ за бл҃гоꙋтро́бїе,  разбо́йникꙋ ра́й ѿве́рзлъ є҆сѝ: ны́нѣ же разбїе́на  мѧ̀ де́мѡнскою лю́тостїю, и҆ въ дꙋшѝ всепло́тнꙋю ꙗ҆́звꙋ  прїи́мша оу҆врачꙋ́й, ѿверза́ѧ мѝ двє́ри покаѧ́нїѧ  твои́мъ чл҃вѣколю́бїемъ. 
Посто́мъ просвѣти́вше пло́ть, дꙋ́шꙋ  добродѣ́тельми оу҆тꙋчни́мъ, оу҆бѡ́гїѧ напита́имъ,  бога́тство неистощи́мое (л. рѻ҃з) на нб҃сѣ́хъ кꙋпꙋ́юще,  и҆ воззове́мъ: гдⷭ҇а по́йте дѣла̀ и҆ превозноси́те  є҆го̀ во вѣ́ки. 
Стрⷭ҇тїю твое́ю тва́рь поколеба́сѧ, на крⷭ҇тѣ̀  тѧ̀ ви́дѣвше пригвожда́ема, сп҃се пребл҃гі́й. тѣ́мже  молю́ тѧ, прило́ги коле́блемый при́снѡ ѕмїи́ными,  оу҆твердѝ оу҆́мъ мо́й ще́дре, на тве́рдѣмъ ка́мени  твои́хъ хотѣ́нїй. 
Бг҃оро́диченъ: Две́ре бж҃їѧ заключе́на, є҆́юже  є҆ди́нъ про́йде гдⷭ҇ь, напра́ви мѧ̀ къ стезѧ́мъ  бж҃е́ствєннымъ, и҆ ѿве́рзи мѝ сп҃се́нїѧ двє́ри,  бг҃обл҃года́тнаѧ: къ тебѣ́ бо прибѣга́ю дв҃о,  є҆ди́нѣй предста́тельницѣ ро́да человѣ́ческагѡ. 
И҆́ный. І҆рмо́съ: Творца̀ тва́ри: 
Дре́во всест҃о́е, на не́мже ты̀ хрⷭ҇тѐ мо́й  распѧ́лсѧ є҆сѝ, поѧ̀ пребл҃гословлю̀ тѧ̀ во всѧ̑  вѣ́ки. 
На голго́ѳѣ, беззако́ннїи тѧ̀ хрⷭ҇тѐ, распе́нше  оу҆би́ша: но живе́ши, и҆ сп҃са́еши на́съ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Страннолѣ́пнѡ раздѣлѧ́етсѧ трⷪ҇ца, и҆  пребыва́етъ нераздѣ́льна, ꙗ҆́кѡ бг҃ъ, є҆го́же  превозно́симъ во всѧ̑ вѣ́ки. 
Бг҃оро́диченъ: Мл҃твꙋ сотворѝ ѡ҆ пою́щихъ тѧ̀  пречⷭ҇таѧ, и҆зба́витисѧ всѧ́кихъ и҆скꙋше́нїй и҆ бѣ́дъ. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇та̀ твоегѡ̀ гдⷭ҇и, си́лою вжили́въ мѧ̀,  сподо́би бл҃годꙋ́шно сконча́ти поста̀ тече́нїе. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Творца̀ тва́ри, є҆гѡ́же оу҆жаса́ютсѧ  а҆́гг҃ли, по́йте лю́дїе, и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ  горы̀: (л. рѻ҃з ѡ҆б.) 
Ка́мень тѧ̀ ѿсѣче́нный прови́дѣ прⷪ҇ро́къ, ѿ  горы̀ дв҃ы сп҃се, сокрꙋши́вшаго ка́менїе твои́мъ  распѧ́тїемъ. тѣ́мже ѡ҆тѧгче́на мѧ̀ нечꙋ́вствїѧ  ка́менїемъ, ꙗ҆́кѡ всеще́дрый, свободѝ. 
Пости́сѧ ѿ ѕло́бы дꙋшѐ моѧ̀, бж҃е́ственною  любо́вїю наслажда́ющисѧ, двє́ри ѿве́рзи всѧ́кимъ  бл҃ги́мъ ви́домъ, загражда́ющи лꙋка́вства вхо́дъ,  воздержа́нїемъ и҆ моле́нїемъ. 
Менѐ ѡ҆сꙋжде́наго сп҃сѝ, ѡ҆сꙋди́вый крⷭ҇то́мъ  твои́мъ влⷣко сп҃се мо́й враждꙋ̀, и҆ да не пока́жеши  гее́ннѣ пови́нна, ѡ҆скверне́наго страстьмѝ, и҆ грѣхмѝ  ѡ҆мраче́наго. 
Бг҃оро́диченъ: Пощадѝ мѧ̀ хрⷭ҇тѐ, є҆гда̀  прїи́деши сꙋди́ти мі́рꙋ со сла́вою, разрѣшѝ мглꙋ̀  ѕло́бъ мои́хъ, мольба́ми ро́ждшїѧ тѧ̀, и҆ наслѣ́дника  сотворѝ нбⷭ҇нагѡ црⷭ҇твїѧ твоегѡ̀. 
И҆́ный. І҆рмо́съ: И҆са́їе ликꙋ́й: 
Па́ки ра́й ѿверза́еши є҆ди́ною распе́нсѧ, въ  не́мже причаща́ѧсѧ жи́зни ра́дꙋюсѧ, сме́рти и҆збавлѧ́ѧсѧ  вѣ́чныѧ преслꙋша́нїѧ: тѣ́мже чл҃вѣколю́бче, ꙗ҆́кѡ  бг҃а моего̀ велича́ю тѧ̀. 
Клѧ́твы ѻ҆рга́нъ, бл҃гослове́нїѧ показа́сѧ  печа́ть, тво́й животво́рный гдⷭ҇и крⷭ҇тъ, на не́мже тѧ̀  взира́юще, ѡ҆живлѧ́емсѧ оу҆ме́ршїи пре́жде, и҆  воспѣва́юще тѧ̀, ꙗ҆́кѡ влⷣкꙋ велича́емъ. 
Трⷪ҇ченъ: Є҆ди́нꙋ сꙋщество́мъ воспѣва́ю тѧ̀  безнача́льнаѧ трⷪ҇це честна́ѧ, живонача́льнаѧ,  несѣко́маѧ є҆ди́нице, ѻ҆́ч҃е нерожде́нный, и҆  рожде́нный сло́ве и҆ сн҃е, дш҃е ст҃ы́й, сп҃сѝ ны̀  пою́щыѧ тѧ̀. 
Бг҃оро́диченъ: Па́че оу҆ма̀ ржⷭ҇тво̀ твоѐ  бг҃омт҃и, без̾ мꙋ́жа бо зача́тїе въ тебѣ̀, и҆  двⷭ҇твенно рожде́нїе бы́сть, и҆́бо бг҃ъ є҆́сть  рожде́йсѧ: є҆го́же велича́юще, тѧ̀ дв҃о оу҆бл҃жа́емъ.  (л. рѻ҃и) 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇те чⷭ҇тны́й, крѣ́посте моѧ̀ и҆ прибѣ́жище,  бꙋ́ди мѝ просвѣще́нїе ны́нѣ воздержа́тельно, веселѧ̀  и҆ ѡ҆чища́ѧ мѧ̀, и҆збавлѧ́ѧ ѿ и҆скꙋше́нїй: да  прославлѧ́ѧ тебѐ, влⷣкꙋ велича́ю хрⷭ҇та̀. 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ  и҆ родѝ сн҃а є҆мманꙋ́ила, бг҃а же и҆ человѣ́ка,  восто́къ и҆́мѧ є҆мꙋ̀: є҆го́же велича́юще, дв҃ꙋ  оу҆бл҃жа́емъ. 
Свѣти́ленъ гла́са. 
На стїхо́внѣ самогла́сенъ, два́жды, гла́съ и҃: 
Страстоꙋбі́йца по́стъ настоѧ́щїй, ѡ҆ѕло́блєнныѧ  ѿ грѣха̀ оу҆врачева́ти ѡ҆бѣщава́етсѧ: є҆го́же  ꙗ҆́кѡ бг҃ода́ннаго помо́щника почти́мъ, бг҃опи̑санныѧ  скрижа̑ли мѡѷсе́омъ прїи́мше. не пред̾избере́мъ  сокрꙋши́вшагѡ и҆̀хъ невоздержа́нїемъ: не бꙋ́демъ  ѻ҆́бщницы, и҆́хже тѣлеса̀ падо́ша въ пꙋсты́ни: не  возсѣ́тꙋимъ і҆ꙋде́йски, но церко́внѡ просвѣти́мсѧ: не  фарїсе́йски лицемѣ́рꙋимъ, но є҆ѵⷢ҇льски оу҆добри́мсѧ,  хва́лѧщесѧ ѡ҆ крⷭ҇тѣ̀ хрⷭ҇та̀, и҆зба́вителѧ дꙋ́шъ  на́шихъ. 
Мꙋ́чениченъ: Что́ вы нарече́мъ ст҃і́и; херꙋві́мы  ли; ꙗ҆́кѡ на ва́съ почи́лъ є҆́сть хрⷭ҇то́съ. серафі́мы  ли; ꙗ҆́кѡ непреста́ннѡ просла́висте є҆го̀. а҆́гг҃лы ли;  тѣ́ла бо ѿврати́стесѧ. си̑лы ли; дѣ́йствꙋете бо  чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нїѧ:  моли́те сп҃сти́сѧ дꙋша́мъ на́шымъ. 
Сла́ва и҆ ны́нѣ, крⷭ҇тобг҃оро́диченъ, гла́съ  то́йже: 
Что̀ чꙋ́дное и҆ и҆зѧ́щное; дв҃а гдⷭ҇ви вопїѧ́ше  ма́терски: болѣ̑зни, и҆́хже не и҆мѣ́хъ внегда̀ роди́ти  тѧ̀ сн҃е, ѻ҆́стрїи каса́ютсѧ се́рдца моегѡ̀. не терплю̀  на крⷭ҇тѣ̀ пригвожде́на тѧ̀ зрѧ́щи, свѣ́те ѻ҆́чїю  моє́ю: потщи́сѧ оу҆́бѡ воста́ни, ꙗ҆́кѡ да просла́влю  съ ми́ромъ оу҆жа́сное смотре́нїе твоѐ. (л. рѻ҃и ѡ҆б.) 
На ѕ҃-мъ часѣ̀ тропа́рь прⷪ҇ро́чества, гла́съ а҃: 
Въ нощѝ и҆ во днѝ припа́даемъ тебѣ̀ гдⷭ҇и,  пода́ти ѡ҆ставле́нїе грѣхѡ́въ дꙋша́мъ на́шымъ, да въ  ми́рѣ поклони́мсѧ тебѣ̀, и҆ славосло́вимъ  чл҃вѣколю́бче. 
Прокі́менъ, ѱало́мъ л҃з, гла́съ д҃: Гдⷭ҇и, да не  ꙗ҆́ростїю твое́ю ѡ҆бличи́ши менѐ, нижѐ гнѣ́вомъ  твои́мъ нака́жеши менѐ Сті́хъ: Ꙗ҆́кѡ стрѣ́лы твоѧ̑  оу҆нзо́ша во мнѣ̀. 
Прⷪ҇ро́чества и҆са́їина чте́нїе. [Глава̀ з҃, ст. а҃-  д҃і] 
Бы́сть во дни̑ а҆ха́за сы́на і҆ѡаѳа́млѧ, сы́на  ѻ҆зі́и, царѧ̀ і҆ꙋ́дина, взы́де расі́нъ ца́рь а҆ра́мль,  и҆ факе́й сы́нъ ромелі́евъ, ца́рь і҆и҃левъ на і҆ерⷭ҇ли́мъ  воева́ти на него̀, и҆ не возмого́ша разори́ти є҆го̀. И҆  возвѣсти́сѧ въ домꙋ̀ дв҃довѣ, глаго́лѧ: совѣща́сѧ  а҆ра́мъ со є҆фре́момъ. и҆ оу҆жасе́сѧ дꙋша̀ є҆гѡ̀, и҆  дꙋша̀ люде́й є҆гѡ̀: ꙗ҆́коже въ дꙋбра́вѣ дре́во  вѣ́тромъ восколе́блетсѧ. И҆ речѐ гдⷭ҇ь ко и҆са́їи:  и҆зы́ди во срѣ́тенїе а҆ха́зꙋ, ты̀, и҆ ѡ҆ста́вшїйсѧ  і҆асꙋ́въ сы́нъ тво́й, къ кꙋпѣ́ли го́рнѧгѡ пꙋтѝ, села̀  бѣли́льнича. И҆ рече́ши є҆мꙋ̀: блюдѝ є҆́же молча́ти,  и҆ не бо́йсѧ, нижѐ дꙋша̀ твоѧ̀ да и҆знемо́жетъ ѿ двою̀  дре́вꙋ главе́нь дымѧ́щихсѧ си́хъ: є҆гда́ бо гнѣ́въ  ꙗ҆́рости моеѧ̀ бꙋ́детъ, па́ки и҆сцѣлю̀. Сы́нъ же  а҆ра́мль, и҆ сы́нъ ромелі́евъ, ꙗ҆́кѡ совѣща́ста  совѣ́тъ лꙋка́вый на тѧ̀, глаго́люще: Взы́демъ во  і҆ꙋде́ю, и҆ собесѣ́довавше съ ни́ми ѿврати́мъ ѧ҆̀ къ  на́мъ, и҆ воцари́мъ въ не́й сы́на тавеи́лева. Сїѧ̑ же  глаго́летъ гдⷭ҇ь саваѡ́ѳъ, не пребꙋ́детъ совѣ́тъ се́й,  нижѐ сбꙋ́детсѧ: По глава̀ а҆ра́мꙋ дама́скъ, и҆ глава̀  дама́скꙋ расі́нъ: но є҆щѐ шестьдесѧ́тъ и҆ пѧ́ть лѣ́тъ,  ѡ҆скꙋдѣ́етъ ца́рство є҆фре́мово ѿ люде́й. Глава́ же  є҆фре́мови соморѡ́нъ, и҆ глава̀ соморѡ́нꙋ сы́нъ  ромелі́евъ: и҆ а҆́ще не оу҆вѣ́рите, нижѐ и҆́мате  разꙋмѣ́ти. И҆ приложѝ гдⷭ҇ь глаго́лати ко а҆ха́зꙋ,  рекі́й: Просѝ себѣ̀ (л. рѻ҃ѳ) зна́менїѧ ѿ гдⷭ҇а бг҃а  твоегѡ̀ во глꙋбинꙋ̀, и҆лѝ въ высотꙋ̀. И҆ речѐ а҆ха́зъ:  не и҆́мамъ проси́ти, нижѐ и҆скꙋшꙋ̀ гдⷭ҇а. И҆ речѐ  [и҆са́їа] слы́шите оу҆́бѡ до́ме дв҃довъ, є҆да̀ ма́лѡ  ва́мъ є҆́сть трꙋ́дъ даѧ́ти человѣ́кѡмъ, и҆ ка́кѡ даетѐ  гдⷭ҇ви трꙋ́дъ; Сегѡ̀ ра́ди да́стъ гдⷭ҇ь са́мъ ва́мъ  зна́менїе. 
Прокі́менъ, ѱало́мъ л҃и, Гла́съ ѕ҃: Оу҆слы́ши  мл҃твꙋ мою̀ гдⷭ҇и, и҆ моле́нїе моѐ внꙋшѝ. Сті́хъ:  Рѣ́хъ: сохраню̀ пꙋти̑ моѧ̑, є҆́же не согрѣша́ти мѝ  ѧ҆зы́комъ мои́мъ. 
Въ пѧто́къ ве́чера вторы́ѧ седми́цы, 
На Гдⷭ҇и воззва́хъ, поста́вимъ стїхѡ́въ і҃ и҆  пое́мъ ѻ҆смогла́сенъ два́жды, и҆ мꙋ́ченичны ѻ҆ктѡ́иха  прилꙋчи́вшагѡсѧ гла́са: и҆ мине́и д҃. Сла́ва, ст҃а́гѡ,  а҆́ще є҆́сть: а҆́ще ли нѝ; Сла́ва, ме́ртвенъ  дамаски́новыхъ ѻ҆ктѡ́иха. И҆ ны́нѣ, бг҃оро́диченъ а҃-й  гла́са. 
Самогла́сенъ, гла́съ д҃: 
Ны́нѣ вре́мѧ бл҃гопрїѧ́тное, ны́нѣ де́нь  сп҃се́нїѧ, во мно́жествѣ млⷭ҇ти твоеѧ̀ посѣтѝ мою̀  дꙋ́шꙋ, и҆ бре́мѧ беззако́нїй мои́хъ ѡ҆сла́би, є҆ди́не  чл҃вѣколю́бче. 
Прокі́менъ, ѱало́мъ л҃ѳ. Гла́съ д҃: Млⷭ҇ть твоѧ̀  и҆ и҆́стина твоѧ̀, вы́нꙋ да застꙋ́питѣ мѧ̀. Сті́хъ:  Терпѧ̀ потерпѣ́хъ гдⷭ҇а, и҆ внѧ́тъ мѝ. 
Бытїѧ̀ чте́нїе. [Гл. є҃, ст. л҃в. Гл. ѕ҃, ст. а҃- и҃] 
Бѣ̀ нѡ́е лѣ́тъ пѧтѝ сѡ́тъ, и҆ родѝ сы́ны трѝ,  си́ма, ха́ма, і҆а́феѳа. И҆ бы́сть є҆гда̀ нача́ша  человѣ́цы мно́зи быва́ти на землѝ, и҆ дщє́ри роди́шасѧ  и҆̀мъ: Ви́дѣвше же сы́нове бж҃їи дщє́ри человѣ́чи,  ꙗ҆́кѡ добры̀ (л. рѻ҃ѳ ѡ҆б.) сꙋ́ть, поѧ́ша себѣ̀ жєны̀  ѿ всѣ́хъ, ꙗ҆̀же и҆збра́ша. И҆ речѐ гдⷭ҇ь бг҃ъ: не  и҆́мать дх҃ъ мо́й пребыва́ти въ человѣ́цѣхъ си́хъ во  вѣ́къ, занѐ сꙋ́ть пло́ть: бꙋ́дꙋтъ же дні́е и҆́хъ лѣ́тъ  сто̀ два́десѧть. И҆споли́ни же бѧ́хꙋ на землѝ во дни̑  ѻ҆́ны: и҆ пото́мъ, є҆гда̀ вхожда́хꙋ сы́нове бж҃їи къ  дще́ремъ человѣ́чєскимъ, и҆ рожда́хꙋ себѣ̀, ті́и бѧ́хꙋ  и҆споли́ни, и҆̀же ѿ вѣ́ка человѣ́цы и҆мени́тїи.  Ви́дѣвъ же гдⷭ҇ь бг҃ъ, ꙗ҆́кѡ оу҆мно́жишасѧ ѕлѡ́бы  человѣ́кѡвъ на землѝ, и҆ всѧ́къ помышлѧ́етъ въ се́рдцѣ  свое́мъ прилѣ́жнѡ на ѕла̑ѧ во всѧ̑ дни̑ И҆ помы́сли  бг҃ъ, ꙗ҆́кѡ сотворѝ человѣ́ка на землѝ, и҆ размы́сли.  И҆ речѐ бг҃ъ: потреблю̀ человѣ́ка, є҆го́же сотвори́хъ  ѿ лица̀ землѝ, ѿ человѣ́ка да́же до скота̀, и҆ ѿ  га̑дъ да́же до пти́цъ небе́сныхъ, занѐ размы́слихъ,  ꙗ҆́кѡ сотвори́хъ ѧ҆̀. Нѡ́е же ѡ҆брѣ́те бл҃года́ть  пред̾ гдⷭ҇емъ бг҃омъ. 
Прокі́менъ: ѱало́мъ м҃, гла́съ ѕ҃: А҆́зъ рѣ́хъ:  гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀. Сті́хъ:  Бл҃же́нъ разꙋмѣва́ѧй на ни́ща и҆ оу҆бо́га: 
При́тчей чте́нїе. [Глава̀ ѕ҃, ст. к҃-л҃є. Гл. з҃,  ст. а҃.] 
Сы́не, хранѝ зако́ны ѻ҆тца̀ твоегѡ̀, и҆ не  ѿри́ни наказа́нїѧ ма́тере твоеѧ̀: Навѧжи́ же ѧ҆̀ на  твою̀ дꙋ́шꙋ при́снѡ, и҆ ѡ҆бѧжѝ и҆̀хъ ѡ҆ твое́й вы́и.  Є҆гда̀ хо́диши, водѝ ю҆̀, и҆ съ тобо́ю да бꙋ́детъ:  є҆гда́ же спи́ши, да храни́тъ тѧ̀, да востаю́щꙋ тѝ  глаго́летъ съ тобо́ю. занѐ свѣти́льникъ за́повѣдь  зако́на, и҆ свѣ́тъ, и҆ пꙋ́ть жи́зни, и҆ ѡ҆бличе́нїе, и҆  наказа́нїе: Є҆́же сохрани́ти тѧ̀ ѿ жены̀ мꙋжа́ты, и҆  ѿ наважде́нїѧ ѧ҆зы́ка чꙋжда́гѡ. Сы́не, да не побѣди́тъ  тѧ̀ добро́ты по́хоть, нижѐ оу҆ловле́нъ бꙋ́ди твои́ма  ѻ҆чи́ма, нижѐ да совосхи́тишисѧ вѣ́ждами є҆ѧ̀: Цѣна́  бо блꙋдни́цы, (л. р҃п) є҆ли́ка є҆ди́нагѡ хлѣ́ба: жена́  же мꙋже́й честны̑ѧ дꙋ́шы оу҆ловлѧ́етъ. Ввѧ́жетъ ли кто̀  ѻ҆́гнь въ нѣ̑дра, ри́зъ же [свои́хъ] не сожже́тъ ли;  И҆лѝ ходи́ти кто̀ бꙋ́детъ на оу҆́глїѧхъ ѻ҆́гненныхъ,  но́гъ же не сожже́тъ ли; Та́кѡ вше́дый къ женѣ̀  мꙋжа́тѣй не без̾ вины̀ бꙋ́детъ, нижѐ всѧ́къ  прикаса́ѧйсѧ є҆́й. Не ди́вно, а҆́ще кто̀ ꙗ҆́тъ бꙋ́детъ  кра́дый: кра́детъ бо, да насы́титъ дꙋ́шꙋ свою̀ а҆́лчꙋщꙋю:  А҆́ще же ꙗ҆́тъ бꙋ́детъ, возда́стъ седмери́цею, и҆ всѧ̑  и҆мѣ̑нїѧ своѧ̑ да́въ и҆зба́витъ себѐ. Прелюбодѣ́й же  за скꙋ́дость оу҆ма̀ поги́бель дꙋшѝ свое́й содѣва́етъ.  Болѣ̑зни же и҆ безче́стїе понесе́тъ: поноше́нїе же  є҆гѡ̀ не загла́дитсѧ во вѣ́къ. И҆спо́лнена бо ре́вности  ꙗ҆́рость мꙋ́жа є҆ѧ̀: не пощади́тъ въ де́нь сꙋда̀. Не  и҆змѣни́тъ ни є҆ди́ною цѣно́ю вражды̀, нижѐ  разрѣши́тсѧ мно́гими дармѝ. Сы́не, хранѝ моѧ̑  словеса̀, моѧ̑ же за́пѡвѣди скры́й оу҆ себѐ: сы́не,  чтѝ гдⷭ҇а, и҆ оу҆крѣпи́шисѧ: кромѣ́ же є҆гѡ̀ не  бо́йсѧ и҆но́гѡ. 
И҆ про́чее послѣ́дованїе преждеѡсщ҃е́нныхъ. 


(л. р҃п) 
Въ сꙋббѡ́тꙋ вторы́ѧ седми́цы на оу҆́трени. 
А҆ллилꙋ́їа, и҆ тропарѝ, гла́съ в҃: 
А҆пⷭ҇ли, мч҃нцы и҆ прⷪ҇ро́цы, ст҃и́телїе,  прпⷣбнїи и҆ првⷣнїи, до́брѣ по́двигъ соверши́вшїи, и҆  вѣ́рꙋ соблю́дшїи, дерзнове́нїе и҆мꙋ́щїи ко сп҃сꙋ, ѡ҆  на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ,  дꙋша́мъ на́шымъ. [Два́жды.] 
Сла́ва, ме́ртвенъ: Помѧнѝ гдⷭ҇и ꙗ҆́кѡ бл҃гъ  рабы̑ твоѧ̑, и҆ є҆ли̑ка въ житїѝ согрѣши́ша простѝ:  никто́же бо (л. р҃п ѡ҆б.) безгрѣ́шенъ, то́кмѡ ты̀ могі́й  и҆ преста́влєннымъ да́ти поко́й. 
И҆ ны́нѣ, бг҃оро́диченъ: Мт҃и ст҃а́ѧ  неизрече́ннагѡ свѣ́та, а҆́гг҃льскими тѧ̀ пѣ́сньми  почита́юще, бл҃гоче́стнѡ велича́емъ. 
И҆ стїхосло́вимъ є҆ди́нꙋ каѳі́смꙋ: Речѐ гдⷭ҇ь  гдⷭ҇ви моемꙋ̀:  
Та́же сѣда́льны мч҃ничны ѻ҆ктѡ́иха трѝ, и҆  ме́ртвенъ, и҆ бг҃оро́диченъ. И҆ чте́нїе въ шестодне́вцѣ.  Та́же, Бл҃же́ни непоро́чнїи: пое́мъ на двѣ̀ статїи̑:  и҆ помина́етъ сщ҃е́нникъ оу҆со́пшыѧ, ꙗ҆́коже ѻ҆бы́чно.  Въ коне́цъ же каѳі́смы пое́мъ: Бл҃гослове́нъ є҆сѝ  гдⷭ҇и: Ст҃ы́хъ ли́къ: и҆ прѡ́чаѧ. Во Сла́вꙋ же и҆  ны́нѣ: є҆ктенїа̀ ѡ҆ оу҆со́пшихъ: Мл҃твꙋ: Бж҃е  дꙋхѡ́въ и҆ всѧ́кїѧ пло́ти: 
И҆ а҆́бїе сѣда́ленъ, гла́съ є҃: Поко́й сп҃се  на́шъ съ првⷣными рабы̑ твоѧ̑, и҆ сїѧ̑ вселѝ во дворы̀  твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ  прегрѣшє́нїѧ и҆́хъ, вѡ́льнаѧ, и҆ невѡ́льнаѧ, и҆ всѧ̑  ꙗ҆̀же въ вѣ́дѣнїи и҆ не въ вѣ́дѣнїи чл҃вѣколю́бче. 
Сла́ва, коне́цъ. 
И҆ ны́нѣ, бг҃оро́диченъ: Ѿ дв҃ы возсїѧ́вый  мі́рꙋ хрⷭ҇тѐ бж҃е, сы́ны свѣ́та то́ю показа́вый,  поми́лꙋй на́съ. 
Канѡ́нъ мине́и со і҆рмосо́мъ на ѕ҃: и҆ ст҃а́гѡ  ѻ҆би́тели на д҃: глаго́летсѧ бо і҆рмо́съ и҆ тропа́рь  без̾ стїхѡ́въ, и҆ держи́мъ стїхѝ ѿ Тогда̀  потща́шасѧ влады́ки: Не стїхосло́вимъ бо пѣ́сней ѿ  нача́ла до ѕ҃-ѧ пѣ́сни, во всѣ́хъ сꙋббѡ́тахъ ст҃ы́ѧ  четыредесѧ́тницы, до а҆ка́ѳїста: ѿ шесты́ѧ же пѣ́сни  начина́ютсѧ трипѣ́снцы, и҆ пое́тсѧ мине́и по дню̀  ст҃а́гѡ, и҆ трипѣ́снцы: стїхосло́вѧтсѧ же и҆ пѣ̑сни.  Четверопѣ́снецъ господи́на і҆ѡ́сифа, є҆гѡ́же  краегране́сїе: Пѣ́нїе сїѐ і҆ѡ́сифово. Гла́съ и҃. 
Пѣ́снь ѕ҃. 
І҆рмо́съ: Мл҃твꙋ пролїю̀ ко гдⷭ҇ꙋ: 
Ст҃і́и мно́жайшими мꙋ́ками, мнѡ́гїѧ врагѡ́въ тьмы̑  низложи́ти сподо́бишасѧ сп҃се, и҆ мно́гихъ бл҃гъ твои́хъ  оу҆лꙋчи́ша (л. рп҃а) мл҃твами и҆́хъ ꙗ҆́кѡ бл҃гъ,  мнѡ́гаѧ моѧ̑ ѡ҆чи́сти прегрѣшє́нїѧ. 
Воспои́мъ хрⷭ҇тѡ́вы стрⷭ҇тоте́рпцы, и҆ возопїи́мъ  къ ни̑мъ є҆диномꙋ́дреннѡ: влⷣчнимъ подѡ́бницы  стрⷭ҇те́мъ, дꙋ́шъ на́шихъ стра̑сти и҆сцѣли́те,  пости́тисѧ же ѿ ѕла́гѡ ѻ҆бы́чаѧ на́съ оу҆крѣпи́те. 
Преложи́лъ є҆сѝ сме́рть на со́нъ, болѣ́зненнѡ  во гро́бѣ поспа́лъ є҆сѝ, и҆ мє́ртвымъ живо́тъ  дарова́лъ є҆сѝ: преста́вльшыѧсѧ оу҆́бѡ сп҃се сподо́би  стоѧ́нїѧ и҆збра́нныхъ, стрⷭ҇тоте́рпєцъ ст҃ы́хъ  мольба́ми. 
Бг҃оро́диченъ: Пости́тисѧ мѝ, и҆ ѿстꙋпи́ти ѿ  всѧ́кагѡ грѣха̀ оу҆крѣпѝ ѻ҆трокови́це, си́льнаго и҆  безгрѣ́шнаго сло́ва, воплоще́нна неизрече́ннѡ ро́ждшаѧ,  и҆ да́ждь мѝ чисти́тельнꙋю ѡ҆скверне́нїй,  всенепоро́чнаѧ, сле́зꙋ. 
И҆́ный господи́на ѳео́дѡра. Гла́съ г҃. 
І҆рмо́съ: Глꙋбина̀ страсте́й: 
Мч҃нкѡвъ па́мѧть соверша́емъ бж҃е́ственнѡ  мч҃нколю́бцы, прїиди́те возра́дꙋемсѧ, пѣ́сньми ты̑ѧ  вѣнча́юще, подвигополо́жника хрⷭ҇та̀ бл҃гослови́мъ. 
Ра́нъ пе́рвѣе и҆скꙋ́съ прїе́мше, пото́мъ же  ка́менїемъ побїе́ни бы́вше, претре́ни бы́вше, ѕвѣрє́мъ  на снѣ́дь да́ни бы́сте, и҆ закла́ни бы́сте ꙗ҆́кѡ  а҆́гнцы хрⷭ҇тѡ́вы: но живе́те при́снѡ стрⷭ҇тоте́рпцы. 
Сла́ва, трⷪ҇ченъ: Трѝ є҆ди́нымъ є҆стество́мъ  совокꙋплѧ́ѧ, є҆ди́но же тремѝ разсѣка́ѧ ли́цы, ꙗ҆́же  бж҃ество̀ є҆́сть: саве́ллїа же и҆ а҆́рїа, равномѣ́рныѧ  стремни́ны ѿбѣга́ю. 
И҆ ны́нѣ, бг҃оро́диченъ: Дв҃а ꙗ҆ви́ласѧ є҆сѝ  и҆ по ржⷭ҇твѣ̀, чисто́тствꙋеши во ѻ҆бою̀, и҆ ражда́еши:  страннолѣ́пное видѣ́нїе, глаго́лемое и҆ разꙋмѣва́емое,  содѣ́ѧнное въ тебѣ̀ бг҃омт҃и. (л. рп҃а ѡ҆б.) 
Сла́ва тебѣ̀ бж҃е на́шъ, сла́ва тебѣ̀. 
И҆лѝ сті́хъ: Ди́венъ бг҃ъ во ст҃ы́хъ свои́хъ: 
Мꙋ́чениченъ: Кро́вь ва́шегѡ терпѣ́нїѧ, гдⷭ҇ꙋ  мо́литсѧ непреста́ннѡ ѡ҆ на́съ, мч҃нцы: тѣ́мже и҆ ны́нѣ  помоли́тесѧ пости́тисѧ на́мъ ѿ страсте́й безче́стїѧ. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Поко́инъ: Всемꙋ̀ хотѧ́й сꙋди́ти мі́рꙋ,  предстоѧ́щымъ тьма́мъ а҆́гг҃лѡвъ, неѡсꙋжде́ннѡ тогда̀  предста́ти тебѣ̀ сподо́би оу҆со́пшыѧ, вѣ́рнѡ  всеще́дрый. 
І҆рмо́съ: Глꙋбина̀ страсте́й воста̀ на мѧ̀, и҆  бꙋ́рѧ проти́вныхъ вѣ́трѡвъ: но предвари́въ мѧ́ ты сп҃сѝ  сп҃се, и҆ и҆зба́ви ѿ тлѝ, ꙗ҆́кѡ сп҃слъ є҆сѝ ѿ  ѕвѣ́рѧ прⷪ҇ро́ка. 
Конда́къ: Со ст҃ы́ми оу҆поко́й: І҆́косъ:  Са́мъ є҆ди́нъ є҆сѝ безсме́ртный: ли́стъ к҃, на  ѡ҆боро́тѣ. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ: 
Тꙋ́чами крове́й оу҆гаси́сте пресла́внїи пла́мень  пре́лести: ѻ҆гнѧ̀ оу҆́бѡ бꙋ́дꙋщагѡ на́съ мл҃твами  ꙗ҆̀же ко хрⷭ҇тꙋ̀ и҆зба́вите, гдⷭ҇ни стрⷭ҇тоте́рпцы. 
Оу҆ста̀ загради́вше львѡ́въ, мꙋ́къ же ѡ҆палє́нїѧ  претерпѣ́вше стрⷭ҇тоте́рпцы, сла́дость лꙋ́чшꙋю  наслѣ́довасте: є҆ѧ́же оу҆лꙋчи́ти моли́тесѧ, и҆ на́мъ  во вѣ́ки. 
Всѣ́мъ свѣ́томъ просвѣти́вшесѧ дх҃а до́блїи  стрⷭ҇тоте́рпцы, преста́вльшымсѧ вѣ̑рнымъ ѡ҆сла́бꙋ  проси́те, и҆ раѧ̀ вхо́дъ, и҆ жи́зни прича́стїе. 
Бг҃оро́диченъ: Пѣ́снь приношꙋ̀ тѝ дв҃о, не  пре́зри менѐ ѕлы́ми ѡ҆держи́маго, но да́ждь чⷭ҇таѧ  и҆справле́нїе соверше́нное посто́мъ, и҆ всѣ́мъ житїе́мъ  бл҃гонра́внымъ. (л. рп҃в) 
И҆́ный. І҆рмо́съ: Пла́мень ѡ҆роси́вый пе́щный: 
Ѻ҆́гнь, и҆ ме́чь, и҆ ѕвѣ́ри, стрⷭ҇тоте́рпцы,  ꙗ҆́кѡ сла́дость вмѣни́вше, внегда̀ страда́ти  оу҆диви́сте оу҆бі̑йцы ва́шѧ, воспѣва́юще бг҃а  ѻ҆тє́цъ на́шихъ. 
На оу҆́ды разсѣка́еми, и҆ ѡ҆палѧ́еми, бг҃ꙋ  принесо́стесѧ же́ртва бл҃гово́ннаѧ, хрⷭ҇тѡ́вы мч҃нцы: но  того̀ ѡ҆ на́съ при́снѡ моли́те. 
Трⷪ҇ченъ: Въ трⷪ҇цѣ є҆ди́наго бг҃а сла́влю,  ѻ҆ц҃а̀, сн҃а и҆ дх҃а: є҆ди́ницꙋ про́стꙋю, трⷪ҇цꙋ  чⷭ҇тнꙋ́ю, нача́ло преднача́льное и҆ є҆диносꙋ́щное. 
Бг҃оро́диченъ: Всест҃а́ѧ влⷣчце бцⷣе, мл҃твы  рабѡ́въ твои́хъ прїе́млющи, принесѝ всѣ́хъ бг҃ꙋ, да  сп҃се́тъ на́съ ѿ всѧ́кагѡ и҆скꙋше́нїѧ. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
Мꙋ́чениченъ: Мч҃нкѡвъ собо́ри, съ нб҃сѐ  предста́вше, ва́съ воспѣва́ющыѧ бл҃гослови́те,  ѡ҆ст҃и́те, оу҆се́рднѡ постѡ́въ вре́мѧ сконча́ти. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Ме́ртвенъ: Вѣ́рою къ тебѣ̀ преста́вльшыѧсѧ,  вѣ́дый дѣла̀ человѣ́кѡвъ, вѡ́льнаѧ и҆ невѡ́льнаѧ  прегрѣшє́нїѧ проща́ѧ, оу҆поко́й ꙗ҆́кѡ бг҃ъ. 
І҆рмо́съ: Пла́мень ѡ҆роси́вый пе́щный и҆ ѻ҆́троки  неѡпали́мы сп҃сы́й, бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. 
Пѣ́снь и҃. 
І҆рмо́съ: Побѣди́тели мꙋчи́телѧ: 
Мꙋ́къ ви́ды не́мощїю тѣ́ла претерпѣ́вше,  вра́чевє болѧ́щымъ стрⷭ҇тоте́рпцы ꙗ҆ви́стесѧ. тѣ́мже  зовꙋ̀: мою̀ недꙋ́гꙋющꙋю дꙋ́шꙋ и҆сцѣли́те, во вре́мѧ  поста̀ покаѧ́нїемъ. (л. рп҃в ѡ҆б.) 
Оу҆вы̀ мнѣ̀, ка́кѡ преидо́ша всѝ дні́е моѝ въ  лѣ́ности! и҆ сѐ коне́цъ приближа́етсѧ, вари́тъ  несоверше́нна до́брыми дѣ́лы прїѧ́ти мѧ̀: до́брѣ  сконча́вшїи тече́нїе мч҃нцы, да мѝ коне́цъ бл҃гі́й  бꙋ́детъ, моли́тесѧ. 
Ка́плѧми крове́й запалє́нїѧ безбо́жїѧ  оу҆гаси́сте, бж҃е́ственнїи стрⷭ҇тоте́рпцы, и҆  ѿше́дшымъ ѿ сегѡ̀ житїѧ̀ и҆спроси́те вои́стиннꙋ  бж҃е́ственный поко́й, и҆ содѣ́ѧнныхъ разрѣше́нїе во  вѣ́ки. 
Бг҃оро́диченъ: І҆езекі́иль тѧ̀ две́рь  непроходи́мꙋю чⷭ҇таѧ прови́дѣ, покаѧ́нїѧ врата̀ всѣ̑мъ  ѿверза́ющꙋю ѿча̑ѧннымъ. тѣ́мже молю̀ тѧ̀: стєзѝ  мнѣ̀ ѿве́рзи, ко ѻ҆́нымъ ведꙋ́щыѧ оу҆покое́нїємъ. 
И҆́ный. І҆рмо́съ: И҆з̾ безнача́льна ѻ҆ц҃а̀: 
Многострада̑льныѧ ра̑ны разли́чнѡ претерпѣ́вше,  ѻ҆́вїи оу҆́бѡ сгорѣ́вше, дрꙋзі́и сожже́ни бы́вше,  и҆ні́и же посѣка́еми, веселите́сѧ страда́льцы  воспѣва́юще хрⷭ҇тꙋ̀: по́йте, бл҃гослови́те и҆  превозноси́те во всѧ̑ вѣ́ки. 
Кровьмѝ ва́шими ѡ҆сщ҃а́ете концы̀, ма́лыми  кропле́ньми, стрꙋи̑ и҆сцѣле́нїй всѣ̑мъ и҆сточа́юще,  всехва́льнїи мч҃нцы. тѣ́мже вопїетѐ при́снѡ: по́йте,  бл҃гослови́те и҆ превозноси́те во всѧ̑ вѣ́ки. 
Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а,  гдⷭ҇а. 
Трїѷпоста́снаѧ є҆ди́нице, ѻ҆́ч҃е, сн҃е и҆ дш҃е  живы́й, є҆ди́но бж҃ество̀, є҆ди́но ца́рство: тебѐ  хва́лѧтъ незаходи́маго свѣ́та а҆́гг҃льскаѧ вѡ́инства, и҆  мы̀ сꙋ́щїи на землѝ пое́мъ, бл҃гослови́мъ и҆  превозно́симъ во всѧ̑ вѣ́ки. 
Бг҃оро́диченъ: Сѐ всѝ ро́ди бл҃жи́мъ тѧ̀  пречⷭ҇таѧ, вели̑чїѧ твоѧ̑ зрѧ́ще: ты́ бо ражда́еши  преесте́ственнѡ всѣ́хъ творца̀, бг҃а сꙋ́ща и҆ чл҃вѣ́ка.  тѣ́мже тѧ̀ бл҃гослови́мъ, и҆ превозно́симъ во всѧ̑  вѣ́ки. (л. рп҃г) 
Сті́хъ: Ди́венъ бг҃ъ во ст҃ы́хъ свои́хъ: 
Стрⷭ҇тоте́рпцєвъ ли́че, моли́тесѧ ко сп҃сꙋ  сп҃сти́ ны, мл҃твы и҆ ны́нѣ творѧ́ще, слꙋжи́ти чи́стѣ  воздержа́нїемъ є҆мꙋ̀: по́йте, бл҃гослови́те и҆  превозноси́те во всѧ̑ вѣ́ки. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Оу҆со́пшыѧ бл҃гоче́стнѡ наде́ждею воскрⷭ҇нїѧ, къ  вѣ́чной жи́зни воста́ти гдⷭ҇и сподо́би, хвали́ти тѧ̀  чи́стѣ, и҆ сла́вити ѱало́мски: по́йте, бл҃гослови́те,  и҆ превозноси́те во всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: И҆з̾ безнача́льнагѡ ѻ҆ц҃а̀ рожде́ннаго  пре́жде вѣ̑къ бг҃а, и҆ въ послѣ̑днѧѧ ѿ бцⷣы въ  пло́ть ѡ҆бле́кшасѧ, ꙗ҆́кѡ соверше́нна человѣ́ка и҆ бг҃а  и҆́стинна, по́йте, бл҃гослови́те и҆ превозноси́те во всѧ̑  вѣ́ки. 
Пѣ́снь ѳ҃. 
І҆рмо́съ: Оу҆ста́вы прешла̀ є҆сѝ: 
Ꙗ҆ви́стесѧ бж҃е́ственнїи ꙗ҆́кѡ оу҆́глїе,  вещество̀ лꙋка́вое безбо́жїе попали́вше, и҆ мече́мъ  бѣсѡ́вскїѧ полкѝ посѣ́кше, до́блїи стрⷭ҇тоте́рпцы,  свѣтово́дцы серде́цъ на́шихъ. 
Тьмꙋ̀ мꙋче́нїй проидо́сте, и҆ къ свѣ́тꙋ  мы́сленномꙋ пресели́стесѧ, до́блїи стрⷭ҇тоте́рпцы:  тѣ́мже просвѣти́те смире́ннꙋю дꙋ́шꙋ мою̀, ѡ҆мраче́ннꙋю  согрѣше́ньми. 
Поболѣ́ша болѣ̑зни преносѧ́ще пресла́внїи  стрⷭ҇тоте́рпцы тѣлесѐ, и҆ ны́нѣ преста́вльшымсѧ  вѣ̑рнымъ, неболѣ́зненный поко́й про́сѧтъ, и҆ раѧ̀  наслажде́нїе. 
Бг҃оро́диченъ: Ꙗ҆ви́сѧ чⷭ҇таѧ влⷣчце  бж҃е́ственнаѧ помо́щница, непотрє́бнымъ рабѡ́мъ твои̑мъ,  во вре́мѧ воздержа́нїѧ, мл҃твы на́шѧ приносѧ́щи гдⷭ҇ви,  вѣ́ки ца́рствꙋющемꙋ. (л. рп҃г ѡ҆б.) 
И҆́ный. І҆рмо́съ: Тебѐ безсме́ртный и҆сто́чникъ: 
Ꙗ҆́коже ѻ҆́гнь вложе́ни бы́вше ѿ бг҃а въ  зе́млю, попали́сте всѧ́кꙋю ле́сть і҆́дѡльскꙋю, вже́гше  свѣти́ло въ концы̀ бл҃гоче́стїѧ стрⷭ҇тоте́рпцы  хрⷭ҇тѡ́вы. 
Ва́съ ни пла́мень, ни заколе́нїе, ни коле́са, ни  стѧгнꙋ̑тїѧ, ни ѡ҆палє́нїѧ, ни и҆на́ѧ мꙋ́ка го́рькаѧ,  разлꙋчѝ ѿ любвѝ хрⷭ҇то́вы, стрⷭ҇тоте́рпцы. 
Трⷪ҇ченъ: Є҆ди́но и҆ трѝ воспѣва́ю бл҃гоче́стнѡ  бж҃ество̀ зра́комъ, ли́цы совокꙋплѧ́ѧ и҆ раздѣлѧ́ѧ:  ѻ҆ц҃ъ, сн҃ъ, и҆ ст҃ы́й дх҃ъ, сїѧ̑ є҆ди́но сꙋ́ть. 
Бг҃оро́диченъ: Тѧ̀ ѿ ко́рене і҆ессе́ова, и҆  дв҃да пра́ѻтца прозѧ́бшїи же́злъ, всепречⷭ҇таѧ чⷭ҇таѧ  велича́емъ, ꙗ҆́кѡ сп҃са́еши дꙋ́шы на́шѧ. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀: 
Мно́жество мч҃нкъ честно́е, хрⷭ҇та̀ моли́те, въ  ми́рѣ и҆сполнѧ́ющымъ на́мъ тече́нїе постѡ́въ, ви́дѣти  и҆ поклони́тисѧ и҆ стрⷭ҇те́мъ є҆гѡ̀. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Ме́ртвыхъ и҆ живы́хъ ꙗ҆́кѡ бг҃ъ, оу҆мертви́вый  сме́рть, и҆ жи́знь воста́нїемъ твои́мъ всѣ̑мъ подаѧ́й  хрⷭ҇тѐ, оу҆поко́й и҆ рабы̑ твоѧ̑, ꙗ҆̀же преста́вилъ  є҆сѝ. 
І҆рмо́съ: Тебѐ безсме́ртный и҆сто́чникъ, и҆  ст҃ы́хъ и҆сцѣлє́нїѧ человѣ́чꙋ ро́дꙋ подаю́ща, при́снѡ  велича́емъ, ꙗ҆́кѡ сп҃са́еши дꙋ́шы на́шѧ. 
Є҆ѯапостїла́рїй: Нб҃о ѕвѣзда́ми оу҆краси́вый  ꙗ҆́кѡ бг҃ъ, и҆ твои́ми ст҃ы́ми всю̀ зе́млю  просвѣти́вый, содѣ́телю всѣ́хъ пою́щыѧ тѧ̀ сп҃са́й. 
Сла́ва: Живы́ми и҆ ме́ртвыми ѡ҆блада́ѧй ꙗ҆́кѡ  бг҃ъ, оу҆поко́й твоѧ̑ рабы̑ въ селе́нїихъ и҆збра́нныхъ  а҆́ще бо и҆ согрѣши́ша сп҃се, но не ѿстꙋпи́ша ѿ  тебѐ. (л. рп҃д) 
И҆ ны́нѣ: Сла́дость а҆́гг҃лѡвъ, скорбѧ́щихъ  ра́дость, хрⷭ҇тїа́нъ предста́тельнице, дв҃о мт҃и гдⷭ҇нѧ,  застꙋпѝ на́съ, и҆ и҆зба́ви вѣ́чныхъ мꙋ́къ. 
На хвали́техъ мꙋ́ченичны гла́са. 
Сла́ва, самогла́сенъ за оу҆поко́й. И҆ ны́нѣ,  бг҃оро́диченъ. На стїхо́внѣ ме́ртвены стїхи̑ры  господи́на ѳеофа́на, прилꙋчи́вшагѡсѧ гла́са. Сла́ва, и҆  ны́нѣ, бг҃оро́диченъ. На лїтꙋргі́и бл҃же́нны гла́са, на  ѕ҃. По вхо́дѣ тропарѝ: А҆пⷭ҇ли, мч҃нцы: Помѧнѝ  гдⷭ҇и: Сла́ва: Со ст҃ы́ми оу҆поко́й: И҆ ны́нѣ,  Тебѐ и҆ стѣ́нꙋ: Прокі́менъ, Весели́тесѧ ѡ҆  гдⷭ҇ѣ: Сті́хъ: Бл҃же́ни, и҆́хже ѡ҆ста́вишасѧ  беззакѡ́нїѧ: Дрꙋгі́й: Дꙋ́шы и҆́хъ во бл҃ги́хъ  водворѧ́тсѧ. А҆по́столъ днѐ, зача́ло т҃ѳ. И҆  ме́ртвенъ, къ солꙋ́нѧнѡмъ зача́ло с҃ѻ. А҆ллилꙋ́їа:  Воззва́ша првⷣнїи: Сті́хъ: Бл҃же́ни, ꙗ҆̀же  и҆збра́лъ: Є҆ѵⷢ҇лїе ѿ ма́рка, зача́ло ѕ҃. И҆ ѿ  і҆ѡа́нна, зача́ло ѕ҃і Прича́стенъ: Ра́дꙋйтесѧ првⷣнїи  ѡ҆ гдⷭ҇ѣ: Дрꙋгі́й: Бл҃же́ни, ꙗ҆̀же и҆збра́лъ и҆  прїѧ́лъ є҆сѝ гдⷭ҇и. 
Си́це оу҆́бѡ быва́етъ слꙋ́жба за оу҆поко́й, въ  трѝ сꙋббѡ́ты ст҃а́гѡ и҆ вели́кагѡ поста̀, є҆гда̀ ни  є҆ди́нъ є҆́сть пра́здникъ ѿ трїе́хъ: предте́чевъ:  ст҃ы́хъ четы́редесѧти мч҃никѡвъ: и҆лѝ бл҃говѣ́щенїѧ. 


(л. рп҃д) 
Недѣ́лѧ втора́ѧ ст҃ы́хъ постѡ́въ. 
Пое́тсѧ настоѧ́щее послѣ́дованїе, во ст҃ы́хъ  ѻ҆тца̀ на́шегѡ григо́рїа а҆рхїепі́скопа,  ѳессалоні́тскагѡ чꙋдотво́рца, пала́мы. Сложе́нное ѡ҆  всест҃ѣ́йшагѡ патрїа́рха фїлоѳе́а. Въ сꙋббѡ́тꙋ ве́чера  поста́вимъ стїхѡ́въ і҃. И҆ пое́мъ стїхи̑ры воскрⷭ҇ны г҃,  и҆ а҆натѡ́лїевы г҃: и҆ настоѧ́щыѧ ст҃а́гѡ на д҃, гла́съ  в҃. 
Подо́бенъ: Кі́ими похва́льными пѣ́сньми: 
Кі́ими бл҃гопохвале́нїй пѣ́сньми воспои́мъ  і҆ера́рха, бг҃осло́вїѧ трꙋбꙋ̀, ѻ҆гнедохновє́ннаѧ  оу҆ста̀ бл҃года́ти, (л. рп҃д ѡ҆б.) честно́е дх҃а  прїѧ́телище, столпа̀ цр҃кве непоколеби́маго, вели́кое  вселе́нныѧ оу҆краше́нїе, рѣкꙋ̀ премꙋ́дрости, свѣ́та  свѣти́льника, ѕвѣздꙋ̀ ꙗ҆́снꙋю, тва́рь просвѣща́ющꙋю; 
Кі́ими пѣснопѣ́нїй цвѣта́ми вѣнча́имъ  і҆ера́рха, бл҃гоче́стїѧ побо́рника, и҆ нече́стїѧ  проти́вника, те́плаго вѣ́ры предста́телѧ, вели́каго  наста́вника и҆ оу҆чи́телѧ, цѣвни́цꙋ всекра́снꙋю дх҃а,  златосїѧ́ющїй ѧ҆зы́къ, и҆сто́чникъ кипѧ́щїй то́ки  и҆сцѣле́нїй вѣ̑рнымъ, вели́каго и҆ досточꙋ́днаго  григо́рїа; 
Кі́ими земноро́днїи оу҆стна́ми восхва́лимъ  і҆ера́рха, цр҃кве оу҆чи́телѧ, свѣ́та бж҃е́ственнагѡ  проповѣ́дника, нбⷭ҇нотаи́нника трⷪ҇цы, ве́лїе  мона́шествꙋющихъ оу҆краше́нїе, дѣѧ́нїемъ и҆ видѣ́нїемъ  просїѧ́вшаго, ѳессалоні́тскꙋю похвалꙋ̀, сограждани́на  и҆мꙋ́щаго, мѷрото́чнаго на нб҃сѣ́хъ бж҃е́ственнаго и҆  пречꙋ́днаго дими́трїа; 
Сла́ва, гла́съ ѕ҃: Прпⷣбне, требл҃же́нне,  ст҃ѣ́йшїй ѻ҆́тче, па́стырю до́брый, и҆ а҆рхїпа́стырѧ  хрⷭ҇та̀ оу҆ч҃нчѐ, положи́вый дꙋ́шꙋ ѡ҆ ѻ҆вца́хъ: са́мъ  и҆ ны́нѣ ѻ҆́тче на́шъ бг҃оно́се григо́рїе, и҆спросѝ  мл҃твами твои́ми, дарова́ти на́мъ ве́лїю млⷭ҇ть. 
И҆ ны́нѣ, бг҃оро́диченъ пе́рвый гла́са. На лїті́и  стїхи́ра хра́ма. Сла́ва, и҆ ны́нѣ, бг҃оро́диченъ. На  стїхо́внѣ по а҆лфави́тꙋ. 
Сла́ва, гла́съ и҃: Бо́дрый ꙗ҆зы́къ тво́й ко  оу҆чи́тельствꙋ, во оу҆шесѣ́хъ серде́чныхъ возглаша́ѧ,  лѣни́выхъ дꙋ́шы возставлѧ́етъ, и҆ бг҃овѣща́нными  словесы̀ твои́ми лѣ́ствица ѡ҆брѣта́етсѧ, ѿ землѝ къ  бг҃ꙋ возносѧ́щаѧ. тѣ́мже григо́рїе, ѳесса́лїи чꙋ́до, не  преста́й молѧ́сѧ хрⷭ҇тꙋ̀, просвѣти́ти бж҃е́ственнымъ  свѣ́томъ чтꙋ́щыѧ тѧ̀. 
И҆ ны́нѣ, бг҃оро́диченъ: Безневѣ́стнаѧ дв҃о:  Ны́нѣ ѿпꙋща́еши: Трист҃о́е. тропа́рь,  Бцⷣе дв҃о: три́жды.  
И҆ про́чее послѣ́дованїе бдѣ́нїѧ. (л. рп҃є) 
На оу҆́трени по шестоѱа́лмїи, Бг҃ъ гдⷭ҇ь: 
Тропа́рь воскрⷭ҇нъ два́жды. Сла́ва, ст҃а́гѡ гла́съ  и҃: 
Правосла́вїѧ свѣти́льниче, цр҃кве оу҆твержде́нїе  и҆ оу҆чи́телю, мона́хѡвъ добро́то, бг҃осло́вѡвъ  побо́рниче непребори́мый, григо́рїе чꙋдотво́рче,  ѳессалоні́тскаѧ похвало̀, проповѣ́дниче бл҃года́ти,  моли́сѧ вы́нꙋ сп҃сти́сѧ дꙋша́мъ на́шымъ. 
И҆ ны́нѣ, бг҃оро́диченъ въ то́йже гла́съ: И҆́же  на́съ ра́ди рожде́йсѧ: И҆ ѻ҆бы́чное стїхосло́вїе. И҆  чте́нїе въ шестодне́вцѣ. Степє́нна гла́са. Всѧ́кое  дыха́нїе: Є҆ѵⷢ҇лїе оу҆́треннее. Воскрⷭ҇нїе  хрⷭ҇то́во: ѱало́мъ н҃. Сла́ва: Покаѧ́нїѧ ѿве́рзи  мѝ двє́ри: И҆ ны́нѣ, подо́бенъ: На сп҃се́нїѧ  стєзѝ: Та́же, на гла́съ ѕ҃: Поми́лꙋй мѧ̀ бж҃е:  Та́же, Мно́жєства содѣ́ѧнныхъ мно́ю лю́тыхъ: 
Канѡ́нъ ѻ҆смогла́сника воскрⷭ҇нъ, со і҆рмосо́мъ на  д҃, и҆ трїѡ́ди на д҃, и҆ ст҃а́гѡ на ѕ҃. Гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ погрꙋзѝ: 
Воспрїе́мше те́плыми слеза́ми, блꙋ́днагѡ гла́съ,  тебѣ̀ ѻ҆ц҃ꙋ̀ всѣ́хъ и҆ бг҃ꙋ припа́даемъ, вопїю́ще:  ꙗ҆́кѡ согрѣши́хомъ ѿ тебѐ оу҆дали́вшесѧ, и҆ блꙋдꙋ̀  рабо́тавше, прїимѝ на́ше покаѧ́нїе. 
Ца́рское преѡби́дѣвъ бл҃горо́дїе, є҆́же  дарова́лъ є҆сѝ мнѣ̀, менѐ ра́ди сло́ве, человѣ́къ  бы́вый: лю́тѣ ѡ҆сꙋди́хсѧ оу҆годи́ти свинїѧ́мъ,  грѣхо́внымъ вкꙋ́сомъ: но пощадѝ мѧ̀ сп҃се, млⷭ҇рдїемъ  твои́мъ. 
На колѣ́нꙋ па́дающа мѧ̀, ꙗ҆́коже пе́рвѣе  блꙋ́днаго влⷣко гдⷭ҇и, ты̀ прите́къ прїимѝ, и҆ рꙋка́ма  ѡ҆б̾е́мъ, пода́ждь мѝ ѡ҆́бразы твоегѡ̀ сп҃се́нїѧ,  вмѣ́стѡ нае́мника человѣколю́бче, па́ки твоего̀ сы́на  сотворѧ́ѧ. (л. рп҃є ѡ҆б.) 
Бг҃оро́диченъ: Бг҃оѧвле́нїѧ тобо́ю сподо́бисѧ  бг҃ора́дованнаѧ, человѣ́ческое є҆стество̀: є҆ди́на бо  хода́таица дв҃о, была̀ є҆сѝ бг҃ꙋ и҆ человѣ́кѡмъ.  тѣ́мъ ꙗ҆́кѡ бж҃їю тѧ̀ роди́тельницꙋ всѝ досто́йнѡ  сла́вимъ. 
И҆́ный канѡ́нъ ст҃а́гѡ гла́съ д҃. 
І҆рмо́съ: Ѿве́рзꙋ оу҆ста̀ моѧ̑: 
Ри́торѡвъ бж҃е́ственнїи, и҆ бг҃осло́вѡвъ  и҆зрѧ́днїи, и҆ ѧ҆зы́цы бг҃овѣща́ннїи, прїиди́те  сни́дитесѧ въ соедине́нїе, воспѣ́ти по достоѧ́нїю  дх҃ори́тора, бж҃е́ственнаго григо́рїа. 
Сто́лпъ вѣ́ры, цр҃кве побо́рникъ, вели́кїй  григо́рїй да восхва́литсѧ мно́ю, всеизрѧ́дный па́стырь  ѳессалоні́тскїй, красота̀ чи́на і҆ера́ршескагѡ  вои́стиннꙋ. 
Ѿ младе́нства возжела́лъ є҆сѝ лꙋ́чшее житїѐ,  и҆ соверше́нное ѻ҆́тче ѿ ю҆́ности возлюби́лъ є҆сѝ  мꙋдрова́нїе, и҆ кꙋпнонра́венъ, и҆ є҆диномꙋ́дренъ  показа́лсѧ є҆сѝ тезоиме́нствꙋющагѡ тебѣ̀ ѻ҆́тче  григо́рїе. 
Бг҃оро́диченъ: Бꙋ́ди мѝ всенепоро́чнаѧ живота̀  пꙋ́ть, наставлѧ́ющїй мѧ̀ къ бж҃е́ствєннымъ селе́нїємъ:  прельсти́хсѧ бо, и҆ къ про́пастємъ ѕло́бы поползнꙋ́хсѧ,  ѿ ни́хже мѧ̀ возведѝ хода́тайствомъ твои́мъ. 
Пѣ́снь г҃. 
І҆рмо́съ: Нбⷭ҇нагѡ крꙋ́га: 
Оу҆боѧ́всѧ мои́хъ дѣ́лъ, и҆ дале́чнагѡ  ѿше́ствїѧ, и҆ расточе́ннагѡ твоегѡ̀ бога́тства,  є҆го́же и҆жди́хъ въ блꙋ́дныхъ стремле́нїихъ, въ  покаѧ́нїи къ тебѣ̀ зовꙋ̀, ѻ҆ц҃ꙋ̀ и҆ бг҃ꙋ моемꙋ̀:  согрѣши́хъ, сп҃сѝ мѧ̀. 
На землѝ согрѣша́ѧ, нб҃сѐ оу҆боѧ́хсѧ: си́це бо  мѝ бꙋ́детъ сꙋ́дъ тогда̀ препира́ѧй, є҆гда̀ всѧ́чєскаѧ  предста́нꙋтъ сло́ве, првⷣнымъ сꙋдо́мъ твои́мъ сꙋди̑маѧ.  (л. рп҃ѕ) 
Мра̑чнаѧ и҆ сквє́рнаѧ мѧ̀ помышлє́нїѧ пита́хꙋ,  є҆гда̀ ѿ тебѐ сп҃се, дале́че бы́хъ блꙋ́дный, ны́нѣ  же зовꙋ́ ти: согрѣши́хъ, согрѣши́хъ, сп҃сѝ те́плѣ  прибѣга́ющаго млⷭ҇рдїю твоемꙋ̀. 
Бг҃оро́диченъ: Ѡ҆божи́сѧ дв҃о а҆да́мово  смѣше́нїе: и҆з̾ чре́ва бо твоегѡ̀ бг҃ъ плотоно́сецъ  ꙗ҆ви́сѧ, и҆́мже воззва́ни бы́хомъ ѿ дре́внѧгѡ  ѡ҆сꙋжде́нїѧ, солга́ни наде́ждею дре́вле ѡ҆боже́нїѧ. 
И҆́ный. І҆рмо́съ: Твоѧ̀ пѣсносло́вцы бцⷣе: 
Стрꙋи̑ бж҃е́ственныхъ оу҆че́нїй твои́хъ  сохранѧ́ющїи, всѧ́кїѧ ко́зни ѕлосла́вныхъ и҆збѣга́емъ,  и҆ всѧ̑ и҆збива́емъ твои́ми сщ҃е́нными списа́ньми полкѝ  си́хъ григо́рїе. 
Премꙋ́дрѡсти бꙋ̑їѧ ѕлосла́вныхъ разрꙋши́лъ є҆сѝ  блаже́нне, премꙋ́дрость бж҃їю ѵ҆поста́снꙋю и҆мѣ́ѧ въ  се́рдцѣ твое́мъ, є҆́юже съ шꙋ́момъ порази́лъ є҆сѝ  гнила̑ѧ си́хъ шата̑нїѧ. 
Оу҆мертви́въ пло́ти тлѣ́емыѧ всѧ́кое  сладостра́стїе премꙋ́дре, по́стнически ѡ҆живи́лъ є҆сѝ  дꙋшѝ твоеѧ̀ движє́нїѧ, и҆ сїю̀ бж҃е́ственный ѻ҆рга́нъ  бг҃осло́вїѧ показа́лъ є҆сѝ. 
Бг҃оро́диченъ: Въ ра́зꙋмѣ оу҆ма̀ и҆  произволе́нїи, стꙋ́дное же и҆ блꙋ́дное житїѐ прилѣ́жнѡ  возлюби́хъ: но любо́вїю бж҃е́ственною мѧ̀ свѧжѝ,  мл҃твами твои́ми, дв҃о бг҃оневѣ́стнаѧ. 
Конда́къ, гла́съ д҃: Ны́нѣ вре́мѧ дѣ́лательное  ꙗ҆ви́сѧ, при две́рехъ сꙋ́дъ, воста́немъ оу҆́бѡ  постѧ́щесѧ, принесе́мъ сле́зы оу҆миле́нїѧ, ми́лостынѧми,  зовꙋ́ще: согрѣши́хомъ па́че песка̀ морска́гѡ. но  ѡ҆сла́би содѣ́телю всѣ́хъ, ꙗ҆́кѡ да прїи́мемъ  нетлѣ̑нныѧ вѣнцы̀. (л. рп҃ѕ ѡ҆б.) 
Сѣда́ленъ, гла́съ д҃: 
Подо́бенъ: Ско́ро предварѝ: 
Пре́лесть попали́лъ є҆сѝ ѕлосла́вныхъ премꙋ́дре,  вѣ́рꙋ и҆з̾ѧсни́лъ є҆сѝ правосла́вныхъ до́брѣ, и҆  мі́ръ просвѣти́лъ є҆сѝ. ѿѻнꙋ́дꙋже побѣдоно́сный  побѣди́тель показа́лсѧ є҆сѝ, сто́лпъ це́ркве,  и҆́стинный і҆ера́рхъ, молѧ́сѧ не преста́й хрⷭ҇тꙋ̀,  сп҃сти́сѧ всѣ̑мъ на́мъ. 
Сла́ва, то́йже. 
И҆ ны́нѣ, бг҃оро́диченъ: Ско́рѡ прїимѝ влⷣчце  молє́нїѧ на̑ша, и҆ сїѧ̑ принесѝ сн҃ꙋ твоемꙋ̀ и҆ бг҃ꙋ,  гпⷭ҇жѐ всенепоро́чнаѧ: погасѝ ѡ҆бстоѧ̑нїѧ ѕлосла́вныхъ  ѧ҆зыковре́дныхъ, оу҆кротѝ кѡ́зни, и҆ низложѝ де́рзость  воѡрꙋжа́ющихсѧ безбо́жныхъ пречⷭ҇таѧ, на рабы̑ твоѧ̑. 
Пѣ́снь д҃. 
І҆рмо́съ: Ты̀ моѧ̀ крѣ́пость гдⷭ҇и: 
Ѿмета́тельное ѻ҆те́ческихъ мѝ повелѣ́нїй  бога́тство, є҆́же мѝ дарова́лъ є҆сѝ, въ  сладостра́стїи и҆жди́въ, бы́хъ бж҃е́ственныхъ дарова́нїй  ни́щъ ѡ҆каѧ́нный. тѣ́мже ка́ющасѧ со и҆сповѣ́данїемъ не  ѡ҆мерзѝ менѐ влⷣко гдⷭ҇и. 
Бг҃олѣ́пнѡ воспрїи́мъ нищетꙋ̀ менѐ, дале́че  тебѐ дре́вле бы́вшагѡ, собо́ю къ себѣ̀ присвоѧ́еши, и҆  ѡ҆сщ҃а́еши мѧ̀ къ весе́лїю чл҃вѣколю́бче: тѣ́ло твоѐ  бж҃е́ственное сло́ве, воззва́нїе моѐ, весе́лїѧ творѧ̀. 
Да дале́че слеза́ми непреста́нными, вѣ́чныѧ мꙋ́ки  и҆зба́вимсѧ, ю҆́же оу҆гото́ва бг҃ъ лꙋка̑вымъ дꙋховѡ́мъ,  ꙗ҆́кѡ блꙋ́дный, вопїе́мъ: согрѣши́хомъ тѝ ѻ҆́тче, но  прїимѝ всѧ̑ прибѣга́ющыѧ ны̀ къ твое́й млⷭ҇ти. 
Бг҃оро́диченъ: Собезнача́льное ѻ҆ц҃ꙋ̀ сло́во сы́й  и҆ дх҃ꙋ, ѿ неискꙋсомꙋ́жныѧ дв҃ы ражда́етсѧ кромѣ̀  зако́на: пребы́въ оу҆́бѡ є҆́же бѣ̀, пребы́въ же па́ки  є҆́же ѿ на́съ (л. рп҃з) прїѧ́тъ. во двою́ бо  є҆стєствꙋ̀ є҆ди́нъ сн҃ъ є҆́сть, во ѻ҆бою̀ хранѧ̀  є҆сте́ственное. 
И҆́ный. І҆рмо́съ: Неизслѣ́дный бж҃їй совѣ́тъ: 
Ѿве́рзъ оу҆ста̀ твоѧ̑ ѻ҆́тче премꙋ́дре,  бж҃е́ственнꙋю премꙋ́дрость проповѣ́далъ є҆сѝ, є҆́йже  поꙋча́лсѧ є҆сѝ въ се́рдцѣ твое́мъ при́снѡ, и҆  варлаа́ма сꙋ́етнаго несмы́сленна и҆ безꙋ́мна показа́лъ  є҆сѝ. 
Заше́лъ є҆сѝ сладча́йшїй въ зе́млю, со́лнце  зако́номъ є҆стества̀, возсїѧ́еши же оу҆́трѡ со  хрⷭ҇то́мъ со́лнце невече́рнее, всѧ̑ назира́ѧ мл҃твами  твои́ми. 
Ꙗ҆вѝ бл҃года́ть тебѐ бл҃же́нне бж҃їй, похвалꙋ̀  и҆ оу҆твержде́нїе преве́лїе правосла́вныхъ, и҆ па́стырѧ  бл҃га́го, и҆ бг҃осло́ва втора́го, и҆ ста́да бо́драго  храни́телѧ. 
Бг҃оро́диченъ: Оу҆шеса̀ мнѣ̀ ѿве́рзи  дꙋшє́вныѧ мт҃и бж҃їѧ, роди́вшаѧ пре́жде оу҆шеса̀  ѿве́рзшаго глꙋхо́мꙋ, и҆ бж҃е́ствєннымъ внима́ти  словесє́мъ, и҆ и҆сполнѧ́ти сподо́би. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ: 
Бога́тства и҆ дарова́нїй бж҃е́ственныхъ лиши́хсѧ,  и҆ въ странꙋ̀ прїидо́хъ бл҃ги́хъ живо́тныхъ гла́домъ  та́ѧ: но ты̀ мѧ̀ ѻ҆́ч҃е ꙗ҆́кѡ бл҃гі́й, дре́внїѧ сла́вы  и҆ сла́дости, бл҃госе́рдїѧ ра́ди твоегѡ̀, и҆спо́лни. 
По́мыслъ блꙋ́днагѡ, въ блꙋдѣ̀ житїѐ и҆жди́вша  прїи́мше, ѻ҆ц҃ꙋ̀ млⷭ҇тивомꙋ притеце́мъ, несꙋмнѣ́нною  вѣ́рою, и҆ сокрꙋше́нїемъ се́рдца, ꙗ҆́кѡ да согрѣше́нїй  ѡ҆ставле́нїе прїи́мемъ. 
Не коснѝ дꙋшѐ моѧ̀, въ да́льнѣй странѣ̀  пребыва́ющи: но тецы̀ вско́рѣ, бг҃ꙋ и҆ ѻ҆ц҃ꙋ̀  и҆сповѣ́дающисѧ, да прїи́меши разрѣше́нїе, и҆̀хже ѕлѣ̀  содѣ́лала є҆сѝ житїѐ и҆знꙋри́вши. (л. рп҃з ѡ҆б.)  
Бг҃оро́диченъ: Свѣ́тлый тѧ̀ ѻ҆́блакъ, носѧ́й  со́лнце пра́вды, въ тебѣ̀ носи́мое, пречⷭ҇таѧ дв҃о  вѣ́мы, неразꙋ́мїѧ тьмꙋ̀ і҆́дѡльскꙋю ѿгонѧ́ющее, и҆  ра́зꙋмомъ и҆́стиннымъ просвѣща́ющее. 
И҆́ный. І҆рмо́съ: Оу҆жасо́шасѧ всѧ́чєскаѧ: 
Серпо́мъ слове́съ твои́хъ, и҆ сщ҃е́нными  списа́ньми посѣ́клъ є҆сѝ є҆́рєси тернови̑дныѧ, и҆  пле́велъ лѡ́жнаѧ прозѧбє́нїѧ, правосла́вїѧ же  бл҃гочести̑ваѧ положи́лъ є҆сѝ сѣ́мена,  сщ҃еннонача́льне григо́рїе. 
Словеса̀ твоѧ̑ всемꙋ́дре, и҆ чєстна́ѧ списа̑нїѧ  сꙋ́ть роса̀ нбⷭ҇наѧ, ме́дъ ка́менный, хлѣ́бъ  а҆́гг҃льскїй притека́ющымъ, питїѐ, бра́шно, сла́дость,  наслажде́нїе, григо́рїе, и҆ и҆сто́чникъ живы́ѧ воды̀. 
Ѻ҆́бщаго тѧ̀ оу҆чи́телѧ познава́етъ землѧ̀ и҆  мо́ре, сто́лпъ сщ҃е́нный правосла́вїѧ, и҆  ѻ҆рꙋжеполо́жницꙋ бж҃е́ственныхъ догма̑тъ честнꙋ́ю,  премꙋ́драго бг҃осло́ва сщ҃е́ннаго, сожи́телѧ,  соприча́стника, а҆пⷭ҇лѡмъ є҆динонра́внаго. 
Бг҃оро́диченъ: Стрꙋѧ́ми оу҆миле́нїѧ, сквє́рны  се́рдца моегѡ̀ непоро́чнаѧ ѿмы́й дв҃о, и҆ покаѧ́нїѧ  ѡ҆́бразы мнѣ̀ да́рꙋй, твои́ми къ ще́дромꙋ бг҃ꙋ  сщ҃е́нными моле́нїи, є҆го́же неизрече́ннѡ родила̀  є҆сѝ. 
Пѣ́снь ѕ҃. 
І҆рмо́съ: Мл҃твꙋ пролїю̀: 
Ю҆нѣ́йшїй бы́хъ сы́нъ тво́й, и҆ бога́тство твоѐ  ѕлѣ̀ и҆жди́хъ, оу҆дале́нїемъ ѕла́гѡ житїѧ̀, и҆ бл҃ги́хъ  твои́хъ лиша́ѧсѧ чл҃вѣколю́бче, прихождꙋ̀ тебѣ̀ ѻ҆ц҃ꙋ̀  и҆ бг҃ꙋ моемꙋ̀, и҆ прошꙋ̀ проще́нїѧ. 
Стра́нничество безчеловѣ́чное полꙋчи́хъ, и҆  пастѝ свинїи̑ ѡ҆сꙋжде́нъ бы́хъ, ꙗ҆́кѡ моѐ расточи́хъ  бога́тство, (л. рп҃и) є҆́же ми́лостивнѡ вско́рѣ пода́лъ  є҆сѝ, и҆ бы́хъ ѿ всѣ́хъ на́гъ: но ты̀ ꙗ҆́кѡ бг҃ъ  мо́й оу҆ще́дри. 
Не и҆́мамъ дерзнове́нїѧ чл҃вѣколю́бче, воззрѣ́ти  и҆ ви́дѣти, согрѣши́въ на нб҃о, безмѣ́рнꙋю высотꙋ̀, ни  нарещи́сѧ сы́нъ тво́й, блꙋ́дный: но оу҆ще́дри мѧ̀ тꙋ́не,  и҆мѣ́ѧй безмѣ́рнꙋю млⷭ҇ть. 
Бг҃оро́диченъ: Несказа́нное твоѐ ржⷭ҇тво̀, и҆  неизрече́нный ржⷭ҇тва̀ твоегѡ̀ ѡ҆́бразъ дв҃и́це, ꙗ҆́кѡ  бг҃а вы́ше оу҆ма̀ ражда́еши, дв҃ство нескве́рное  и҆мꙋ́щи: тѣ́мъ тѧ̀ всѝ и҆́стиннꙋю бцⷣꙋ досто́йнѡ  сла́вимъ. 
И҆́ный. І҆рмо́съ: Бж҃е́ственное сїѐ и҆  всечⷭ҇тно́е: 
Растерза́сѧ сꙋ́етное шата́нїе, и҆ ѧ҆зы́къ  варлаа́ма безꙋ́мнагѡ, словесы̀ и҆ велѣ́нїи, и҆ ра́зꙋма  ѻ҆строто́ю премꙋ́драгѡ цр҃ѧ̀, и҆ твое́ю, григо́рїе. 
Бж҃е́ственнꙋю цѣвни́цꙋ дх҃а, трꙋбꙋ̀ ꙗ҆́вѣ  проповѣ́дающꙋю бж҃е́ствєнныѧ та̑йны, ѳессалоні́тскаго  предсѣда́телѧ, бг҃осло́вскїй ѧ҆зы́къ, пѣ́сньми  почти́мъ. 
Лю́демъ и҆ногда̀ предводи́тель, ꙗ҆́кѡ сто́лпъ  ѻ҆́гненный, вѣ́ры врагѝ попали́лъ є҆сѝ, вѣ́рныхъ же  состоѧ̑нїѧ просвѣти́лъ є҆сѝ, бг҃омꙋ́дре ѻ҆́тче  григо́рїе. 
Бг҃оро́диченъ: Бꙋ́ди мѝ всечⷭ҇таѧ влⷣчце,  тишина̀ и҆ приста́нище оу҆тѣше́нїѧ, преводѧ́щее къ  бж҃е́ственномꙋ приста́нищꙋ невла́емомꙋ, бꙋ́рю страсте́й  мои́хъ оу҆кроти́вши. 
Конда́къ ст҃о́мꙋ, гла́съ и҃. 
Подо́бенъ: Взбра́нной: 
Премꙋ́дрости сщ҃е́нный и҆ бж҃е́ственный ѻ҆рга́нъ,  бг҃осло́вїѧ свѣ́тлꙋю согла́снѡ трꙋбꙋ̀, воспѣва́емъ тѧ̀  григо́рїе бг҃оглаго́льниче: но ꙗ҆́кѡ оу҆́мъ оу҆мꙋ̀  пе́рвомꙋ предстоѧ́й, къ немꙋ̀ оу҆́мъ на́шъ ѻ҆́тче  наста́ви, да зове́мъ: ра́дꙋйсѧ проповѣ́дниче бл҃года́ти.  (л. рп҃и ѡ҆б.) 
І҆́косъ. Подо́бенъ: А҆́гг҃лъ предста́тель: 
А҆́гг҃лъ ꙗ҆ви́лсѧ є҆сѝ на землѝ,  неизречє́ннаѧ бж҃їѧ человѣ́кѡмъ возвѣща́ѧ:  безпло́тныхъ бо гла́сы, ѿ человѣ́ческихъ сы́й, и҆  пло́тїю оу҆потреблѧ́ѧсѧ, оу҆диви́лъ є҆сѝ на́съ, и҆  вопи́ти тебѣ̀ бг҃оглаго́ливе оу҆вѣща́лъ є҆сѝ сїѧ̑:  ра́дꙋйсѧ, и҆́мже тьма̀ сокры́сѧ: ра́дꙋйсѧ, и҆́мже свѣ́тъ  взы́де. ра́дꙋйсѧ, несозда́ннагѡ бж҃ества̀ а҆́гг҃ле:  ра́дꙋйсѧ, созда́ннагѡ и҆ бꙋ́ѧгѡ вои́стиннꙋ ѡ҆бличи́телю.  ра́дꙋйсѧ, высотꙋ̀ невосходи́мꙋю, бж҃е́ственное  є҆стество̀ рекі́й: ра́дꙋйсѧ, глꙋбинꙋ̀ неꙋдо́бь ви́димꙋю,  дѣ́йство рекі́й: ра́дꙋйсѧ. ꙗ҆́кѡ сла́вꙋ бж҃їю до́брѣ  ре́клъ є҆сѝ: ра́дꙋйсѧ, ꙗ҆́кѡ мнѣ̑нїѧ ѕлодѣ́євъ  ѿре́клъ є҆сѝ. ра́дꙋйсѧ свѣти́льниче, показа́вый  со́лнце: ра́дꙋйсѧ ча́ше, питїѧ̀ бж҃е́ственнагѡ  пода́тельнице. ра́дꙋйсѧ, и҆́мже и҆́стина просїѧва́етъ:  ра́дꙋйсѧ, и҆́мже помрачи́сѧ лжа̀. ра́дꙋйсѧ,  проповѣ́дниче бл҃года́ти. 
Сѷнаѯа́рїй. Стїхѝ: 
Свѣ́та свѣ́тлаго проповѣ́дника ны́нѣ  вои́стиннꙋ ве́лїѧ, 
И҆сто́чникъ свѣ́та, къ незаходи́момꙋ во́дитъ  свѣ́тꙋ. 
Се́й бж҃е́ственнагѡ и҆ невече́рнѧгѡ свѣ́та сы́нъ,  и҆́стинный вои́стиннꙋ бж҃їй человѣ́къ, и҆ чꙋ́дный  бж҃е́ственныхъ слꙋга̀ и҆ слꙋжи́тель, ѻ҆те́чество оу҆́бѡ  и҆мѣ́ѧше всѣ́хъ градѡ́въ ца́рствꙋющее, роди́тели же  пресвѣ́тлыѧ и҆ сла́вныѧ: не внѣ́шнѧго то́кмѡ и҆ по  чꙋ́вствꙋ человѣ́ка, но мно́гѡ па́че внꙋ́треннѧго и҆  неви́димаго, добродѣ́телїю и҆ наказа́нїемъ оу҆краси́ти  тща́шесѧ. Ма́лꙋ же сꙋ́щꙋ ѕѣлѡ̀ во́зрастомъ томꙋ̀,  ѻ҆те́цъ сконча́сѧ: ма́ти же є҆го̀, и҆ бра́тїю, и҆  сєстры̀ въ наказа́нїи и҆ зако́нѣ и҆ сщ҃е́нныхъ  пи́сменѣхъ пита́ше же и҆ наказа́ше, и҆ внѣ́шнѣй  мꙋ́дрости ко оу҆чи́телємъ посыла́ше, до́брѣ навыка́ти  разꙋмѣ̀. То́й ѻ҆строто́ю є҆стества̀ тща́нїе со  оу҆че́нїемъ смѣси́въ, вма́лѣ же всѧ́кꙋю слове́снꙋю  хи́трость полꙋчѝ. Є҆гда́ же бѣ̀ два́десѧти лѣ́тъ,  всѧ̑ земна̑ѧ и҆ со́нїй хꙋ̑ждшаѧ (л. рп҃ѳ) вмѣни́въ, къ  вино́вномꙋ всѧ́кїѧ мꙋ́дрости и҆ пода́телю бг҃ꙋ востещѝ  и҆ска́ше, и҆ соверше́ншимъ житїе́мъ всего̀ себѐ томꙋ́жде  возложи́ти. Ѿѻнꙋ́дꙋже и҆ ѿкрыва́етъ бг҃олюбе́зное  намѣ́ренїе ма́тери, и҆ мно́гꙋю любо́вь къ бг҃ꙋ своемꙋ̀,  и҆ разжже́нное жела́нїе: и҆ ѻ҆́нꙋю подо́бнѣ  ѡ҆брѣта́етъ си́ми болѧ́щꙋю ѿ до́лга вре́мене, и҆ ѡ҆  ра́вныхъ томꙋ̀ ра́дꙋющꙋюсѧ. А҆́бїе оу҆́бѡ ма́ти дѣ́ти  къ себѣ̀ собра́вши, и҆ сѐ, а҆́зъ и҆ дѣ́ти, съ  весе́лїемъ ре́кши, ꙗ҆́же мѝ дадѐ бг҃ъ: мы́сль же и҆́хъ  и҆скꙋша́етъ, ю҆́же и҆́мꙋтъ ѡ҆ до́брыхъ, и҆ намѣ́ренїе  вели́кагѡ григо́рїа и҆̀мъ ѿкрыва́етъ. Ѻ҆́нъ же  поꙋща́тєльнаѧ словеса̀ къ ни̑мъ оу҆потреби́въ, вма́лѣ  всѧ̑ поко́рны и҆мѧ́ше, и҆ къ подо́бнѣй є҆мꙋ̀ любвѝ и҆  бѣжа́нїю житїѧ̀ послѣ́дꙋющыѧ прилѣ́жнѡ. Ѿѻнꙋ́дꙋже  и҆ сꙋ̑щаѧ оу҆бѡ́гимъ є҆ѵⷢ҇льски разда́въ, любо́вь же  ца́рскꙋю, и҆ чє́сти, и҆ плеска́нїе сꙋ́щее въ ца́рскихъ,  бл҃годꙋ́шнѡ ѡ҆ста́вивъ, хрⷭ҇тꙋ̀ послѣ́дова. Ма́терь  оу҆́бѡ и҆ сєстры̀ въ дѣ́вственницѣ сочини́въ, бра́тїю  же взе́мъ, и҆ ст҃ы́ни тезоимени́тꙋю го́рꙋ а҆ѳѡ́нскꙋю  дости́гъ: но бра́тїю оу҆́бѡ тогда̀ во и҆ны́хъ  ѻ҆би́телехъ пребы́ти оу҆вѣщава́етъ, и҆ поне́же  вре́мени не даю́щꙋ соединє́нымъ дрꙋ́гъ дрꙋ́гꙋ бы́ти, и҆  житїѐ по бг҃ꙋ соверши́ти. Са́мъ же въ покоре́нїе  чꙋ́днагѡ нѣ́коегѡ мꙋ́жа, съ безмо́лвїемъ є҆ди́номꙋ бг҃ꙋ  живꙋ́щагѡ предае́тсѧ, и҆́менемъ нїкоди́ма. Оу҆ негѡ́же  всѧ́кой за́повѣди, всѧ́кой добродѣ́тели, во смире́нїи  дꙋшѝ дѣ́лы наꙋчи́всѧ, и҆ застꙋпле́нїе всечⷭ҇тыѧ бцⷣы,  и҆ ко всѣ̑мъ непобори́мꙋю по́мощь во ѿкрове́нїи  та́йномъ та́мѡ прїи́мъ, по ѿше́ствїи ѻ҆́нагѡ къ бг҃ꙋ,  и҆ въ вели́цѣй ла́ѵрѣ лѣ̑та нѣ́каѧ пожи́въ, съ  вели́кимъ тща́нїемъ и҆ соверше́ннымъ ра́зꙋмомъ, любо́вїю  безмо́лвїѧ, ѿ ла́ѵры ѿхо́дитъ, и҆ пꙋсты́ню  лобыза́етъ. Любо́вь же при́снѡ къ любвѝ приложи́въ, и҆  съ бг҃омъ бы́ти вы́нꙋ жела́ѧ, кра́йнемꙋ жестоковожде́нїю  себѐ и҆здае́тъ, и҆ внима́нїемъ оу҆́бѡ прилѣ́жнымъ  всегда̀ чꙋ̑вства оу҆держа́въ, къ бг҃ꙋ же оу҆́мъ  возвы́сивъ, и҆ во всѐ вре́мѧ мл҃твы оу҆пражне́нїе, и҆  ѡ҆ бж҃е́ственныхъ поꙋче́нїе сотвори́въ, и҆ житїѐ  оу҆пра́вивъ и҆зрѧ́днѡ. Де́мѡнскїѧ бра̑ни по́мощїю (л.  рп҃ѳ ѡ҆б.) бж҃їею всѧ́чески побѣжда́етъ, и҆ всено́щными  стоѧ́ньми и҆сто́чники сле́зъ дꙋ́шꙋ ѡ҆чи́стивъ, сосꙋ́дъ  и҆збра́нный дарѡ́въ бж҃їѧгѡ дх҃а бы́сть, и҆ бг҃овидѣ́нїѧ  ча̑стаѧ ви́дѣ. И҆ чꙋ́днѣйше, ꙗ҆́кѡ и҆ прехожде́нїе  ра́ди і҆сма́ильтескихъ нахожде́нїй на ѳессалоні́кꙋ, и҆ въ  ве́рскїй ски́тъ ѿше́дъ, и҆ съ нѣ́кими гра́жданы  понꙋжда́емь бесѣ́довати. Та́же по жи́тельствꙋ прилѣ́жнѡ  прехожда́ше, въ не ма́лыхъ оу҆́бѡ лѣ́тѣхъ, соверше́ннѡ  и҆ тѣ́ло и҆ дꙋ́шꙋ ѡ҆чи́стивъ, и҆ бж҃їимъ велѣ́нїемъ  ве́лїе пома́занїе сщ҃е́нства прїѧ́тъ, и҆ ꙗ҆́кѡ нѣ́кїй  невеще́ственный, и҆ ꙗ҆́кѡ рещѝ внѣ̀ себѐ бы́въ,  та̑йнаѧ сегѡ̀ соверши́въ, ꙗ҆́кѡ то́кмѡ зри́мь, дꙋша́мъ  зрѧ́щихъ оу҆милѧ́тисѧ. Ве́лїй вои́стиннꙋ бѣ̀, и҆ по  бг҃ꙋ живꙋ́щымъ дꙋхоно́сецъ познава́шесѧ, ꙗ҆влѧ́шесѧ же  сицевы́й сы́й, и҆ внѣ̑шнѧѧ зрѧ́щымъ: держа́вꙋ и҆мы́й на  де́мѡны, и҆ ѿ и҆́хъ пре́лести и҆ кова́рства  ѡ҆блада́ємыѧ и҆збавлѧ́ѧ: непло́дїе древе́съ, въ  бл҃гопло́дїе преложи́въ. бꙋ̑дꙋщаѧ прови́дѣ, и҆ и҆ны́ми  бж҃е́ственнагѡ дх҃а дарова́ньми же и҆ плоды̀  оу҆краша́шесѧ. Поне́же є҆́же оу҆́бѡ добродѣ́тєли  дѣ́йствовати, въ на́шей вла́сти лежи́тъ: а҆ є҆́же во  и҆скꙋшє́нїѧ впа́сти, нѣ́сть въ на́съ. Кромѣ́ же си́хъ  нѣ́сть соверше́нїе, и҆лѝ ꙗ҆вле́нїе вѣ́ры къ бг҃ꙋ,  [сше́дшее бо, глаго́летъ, дѣѧ́нїе и҆ стра́сть, въ  бла́зѣ соверша́етъ по бг҃ꙋ человѣ́ка] въ разли̑чнаѧ и҆  ча̑стаѧ и҆скꙋшє́нїѧ па́сти, вели́кїй се́й попꙋща́етсѧ,  да всѣ́ми, и҆ соверше́нъ вои́стиннꙋ ꙗ҆ви́тсѧ. А҆ ꙗ҆̀же  ѿвсю́дꙋ, кі́й оу҆́мъ помы́слитъ; ко́е и҆зрещѝ  возмо́жетъ сло́во; ꙗ҆̀же пре́жнихъ бѡ́льшїѧ кѡ́зни  лю́тагѡ бори́телѧ: и҆ ꙗ҆̀же новоѧвле́нныхъ бг҃обо́рцѡвъ  на него̀ навѣ́ты, и҆ клевєты̀, и҆ є҆ли́кѡ ѡ҆  бл҃гоче́стїи подвиза́сѧ, во всѣ́хъ тре́хъ ко  два́десѧтимъ лѣ́тѣхъ, ѿ тѣ́хъ претерпѣ̀  ѡ҆ѕлоблє́нїѧ и҆ скѡ́рби разли̑чныѧ. І҆та́льскїй бо  ѕвѣ́рь, калаврі́йскїй варлаа́мъ, внѣ́шнею мꙋ́дростїю  велемꙋ́дрствꙋетъ, и҆ сꙋето́ю свои́хъ помышле́нїй, всѧ̑  помышлѧ́ѧ вѣ́дати, лю́тꙋю воздвиза́етъ бра́нь на цр҃ковь  хрⷭ҇то́вꙋ, и҆ на бл҃гочести́вꙋю на́шꙋ вѣ́рꙋ, и҆ на  держа́щыѧ сїю̀ и҆звѣ́стнѡ. Ѻ҆́бщꙋю бо бл҃года́ть  ѻ҆ц҃а̀, сн҃а, и҆ ст҃а́гѡ дх҃а, и҆ (л. р҃ч) свѣ́тъ  бꙋ́дꙋщагѡ вѣ́ка, ꙗ҆́коже и҆ првⷣнїи возсїѧ́ютъ ꙗ҆́кѡ  со́лнце, ꙗ҆́кѡ и҆ хрⷭ҇то́съ предпоказа̀ на горѣ̀  возсїѧ́вый: и҆ про́стѡ, всю̀ си́лꙋ и҆ дѣ́йство  трїѷпоста́снагѡ бж҃ества̀ и҆ всѐ ра́знствꙋющее  каково́либо бꙋ́ди бж҃е́ственнагѡ є҆стества̀, созда́нное  бы́ти оу҆мовре́днѡ наꙋчѝ, и҆ бл҃гоче́стнѡ несозда́нный  мꙋ́дрствꙋющыѧ бж҃е́ственнѣйшїй ѻ҆́ный свѣ́тъ, и҆ всю̀  си́лꙋ и҆ дѣ́йство, ꙗ҆́кѡ ниеди́номꙋ сꙋ́щꙋ но́вомꙋ ѿ  пребыва́ющихъ є҆сте́ственнѣ въ бз҃ѣ, словесы́ же и҆  списа́ньми простра́ннѣйшими, двобѡ́жныѧ и҆менова̀, и҆  многобѡ́жныѧ, ꙗ҆́коже і҆ꙋдє́и, саве́ллїй же, и҆ а҆́рїй  и҆менꙋ́ютъ на́съ. Си́хъ ра́ди оу҆́бѡ бж҃е́ственный  григо́рїй, ꙗ҆́кѡ бл҃гоче́стїѧ побо́рникъ, и҆  предста́тель пресвѣ́тлый, и҆ пре́жде всѣ́хъ ѡ҆ се́мъ и҆  предборѧ́сѧ и҆ ѡ҆клевета́емь, по́сланъ бы́въ ѿ це́ркве  въ кѡнстантїнопо́ль, и҆ прихо́дитъ. Бж҃е́ственнѣйшемꙋ  оу҆́бѡ царю̀ а҆ндроні́кꙋ ѡ҆ бл҃гоче́стїи предзащища́ющꙋ,  четве́ртомꙋ ѿ палеоло́гѡвъ, собо́ръ сщ҃е́нный  собира́етсѧ. И҆ варлаа́мꙋ прише́дшꙋ, и҆ є҆гѡ̀  пред̾ѿмє́тнымъ ѕлосла̑внымъ оу҆че́нїємъ, и҆ на  бл҃гоче́стїе ѡ҆глаго́ланїємъ, дх҃а бж҃їѧ и҆спо́лнисѧ  вели́кїй григо́рїй, и҆ въ си́лꙋ неѡбори́мꙋю ѡ҆бле́ксѧ  свы́ше, оу҆ста̀ є҆гѡ̀ на бг҃а ѿвє́рстаѧ заградѝ, и҆  до конца̀ посрамѝ: и҆ ѻ҆гнедꙋхнове́нными словесы́ же и҆  списа́ньми, є҆гѡ̀ хвра̑стныѧ є҆́рєси, ꙗ҆́кѡ пе́пелъ  сотворѝ. Тѣ́мже и҆ стꙋда̀ не претерпѣ́въ бл҃гоче́стїѧ  ра́тникъ, къ латі́нѡмъ, ѿѻнꙋ́дꙋже прїи́де, бѣ́гомъ  ѿи́де: по ѻ҆́номъ же а҆́бїе многобѣ́дствїи собо́рнѣ  и҆з̾ѡблича́етъ, и҆ списа̑нїѧ сегѡ̀ словесы̀  сопроти́вными разсыпа́етъ. А҆ и҆̀же ѻ҆́ныхъ  причасти́вшесѧ па́гꙋбы, нижѐ та́кѡ преста́ша бори́ти на  цр҃ковь бж҃їю. Ѿѻнꙋ́дꙋже и҆ нꙋ́ждею мно́гою сщ҃е́ннагѡ  собо́ра, и҆ самагѡ̀ царѧ̀, и҆ пре́жде бж҃е́ственнымъ  велѣ́нїемъ оу҆вѣ́ривсѧ григо́рїй на а҆рхїере́йскїй  престо́лъ возво́дитсѧ, и҆ ѳессалоні́тскїѧ сщ҃е́нныѧ  це́ркве па́стырь поставлѧ́етсѧ. Тѣ́мже и҆ вѧ́щшыѧ  по́двиги, мно́гихъ пре́жднихъ ѡ҆ правосла́внѣй вѣ́рѣ  до́блественнѣ соверша́етъ и҆ терпѣли́вѣ. Лꙋка̑выѧ бо  прее́мники а҆кїндѵ́на, и҆ варлаа́ма, мнѡ́гїѧ ꙗ҆́вльшыѧсѧ  и҆ лю̑тыѧ, и҆ лю́тыхъ (л. р҃ч ѡ҆б.) ѕвѣре́й лю̑таѧ  рождє́нїѧ, и҆ си́хъ оу҆чє́нїѧ же и҆ списа̑нїѧ ни  є҆ди́ножды, и҆лѝ два́жды, и҆лѝ три́жды, но мно́гажды  и҆ мно́гими, нижѐ при є҆ди́номъ царѣ̀, и҆лѝ  патрїа́рсѣ: но при трїе́хъ по прее́мствꙋ ски́птрѡвъ  держа́щихъ, и҆ патрїа́рсѣхъ равночи́сленныхъ, и҆  собо́рѣхъ неꙋдобосчислѧ́емыхъ, словесы́ же и҆ писа́ньми  бг҃одꙋхнове́нными, многови́днѡ возвраща́етъ, и҆ до конца̀  побѣжда́етъ. И҆ нѣ́цыи непрело́жнѡ и҆мꙋ́ще, нивочто́же  полага́юще го́рнїй сꙋ́дъ, та́кѡ пребы́ша: и҆ всѣ́хъ бо  є҆ресе́й сꙋ́ть є҆щѐ ѡ҆ста́тки безстꙋ́дствꙋющїи на  побѣди́вшихъ ѧ҆̀ ст҃ы́хъ, да не глаго́лю вседе́рзый  ро́дъ і҆ꙋде́йскїй, да́же и҆ до ны́нѣ и҆мы́й неи́стовство  на хрⷭ҇та̀: таковы̑ѧ оу҆́бѡ ꙗ҆́кѡ вкра́тцѣ и҆ толи̑кїѧ  вели́кагѡ григо́рїа побѣ̑ды на нечести̑выѧ. Бг҃ъ же  неизрече́нными ѡ҆́бразы, и҆ къ восто́кꙋ сего̀ ѿсыла́етъ  оу҆чи́телѧ. Посыла́етсѧ оу҆́бѡ ꙗ҆́кѡ старѣ́йшина ѿ  ѳессалонїкі́и въ кѡнстанті́нь гра́дъ, примири́ти  ра́знствꙋющыѧ царѝ. Пое́млетсѧ же ѿ а҆га́рѧнѡвъ, и҆  держи́тсѧ во всѐ лѣ́то, мѣста̀ ѿ мѣ́стъ, и҆ гра́ды  ѿ градѡ́въ, страда́льчески преходѧ̀, и҆ оу҆чѧ̀  небоѧ́зненнѡ хрⷭ҇то́вꙋ є҆ѵⷢ҇лїю. И҆ ѻ҆́выѧ оу҆́бѡ  оу҆твержда́ѧ и҆ оу҆вѣщава́ѧ, є҆щѐ и҆ молѧ̀ въ  вѣ́рѣ пребы́ти, коле́блющыѧсѧ же въ не́й, и҆ нѣ́каѧ  недоꙋмѣ́нїѧ и҆ взыска̑нїѧ ѡ҆ бы́вшихъ тогда̀  предлага́ющыѧ, бг҃омꙋ́дреннѡ оу҆твержда́ѧ, и҆  и҆сцѣле́нїе, въ ни́хже глаго́лахꙋ, дово́льнѣйшее  ѿдаѧ́ше. Про́чымъ же невѣ̑рнымъ и҆ ѻ҆каѧ́ннѡ  ѿто́ргшымсѧ хрⷭ҇тїа́нѡмъ, и҆ ѿлꙋчи́вшымсѧ ко ѻ҆́нымъ  и҆ влекꙋ́щымъ на́ша ѡ҆ воплоще́нномъ смотре́нїи гдⷭ҇а и҆  бг҃а на́шегѡ, и҆ ѡ҆ поклоне́нїи ѿ на́съ чⷭ҇тна́гѡ  крⷭ҇та̀, и҆ ст҃ы́хъ і҆кѡ́нъ, мно́гажды не ѡ҆бинꙋ́ѧсѧ  глаго́лаше. Є҆ще́ же ѡ҆ мѡаме́ѳѣ, и҆ мно́гихъ и҆ны́хъ  взыска́нїихъ ѿ ни́хъ предложе́нныхъ, ѻ҆́выѧ оу҆́бѡ  и҆мѧ́ше ѡ҆ себѣ̀ дивѧ́щыѧсѧ, ѻ҆́выѧ же на себѐ  неи́стовствꙋющыѧ, и҆ рꙋ́ки простира́ющыѧ, и҆̀же и҆  мꙋ́ченически сконча́ли бы є҆го̀, а҆́ще бы не бж҃їимъ  про́мысломъ, наде́ждею пѣ́нѧзей, ю҆́же и҆мѧ́хꙋ ѡ҆ не́мъ,  пощадѣ́нъ бы́въ. Та́же ѿ хрⷭ҇толюби́выхъ свобожда́шесѧ  вели́кїй, и҆ къ своемꙋ̀ ста́дꙋ мч҃нкъ безкро́вный (л.  рч҃а) свѣ́тлѡ па́ки ѿхо́дитъ. Ко и҆ны̑мъ мнѡ́гимъ и҆  вели̑кимъ дарова́нїємъ же и҆ пе́рвенствѡмъ, ꙗ҆̀же  и҆мѧ́ше, ра́нами хрⷭ҇то́выми и҆ то́й оу҆краси́сѧ, и҆  ꙗ҆̀же хрⷭ҇тѡ́ва, по па́ѵлꙋ, и҆мы́й въ себѣ̀ лишє́нїѧ.  И҆ да пока́жемъ нѣ̑каѧ ѻ҆́наго начертава́ющаѧ, сїѧ̀  бѧ́хꙋ є҆гѡ̀ свѡ́йства: є҆́же со превосхожде́нїемъ  кро́ткое и҆ смире́нное, [здѣ̀ не ѡ҆ бз҃ѣ и҆  бж҃е́ственныхъ сло́во: и҆́бо въ си́хъ и҆ ѕѣлѡ̀ бѣ̀  побо́рникъ.] непамѧтоѕло́бїе ѕѣлѡ̀ и҆ неѕло́бїе, є҆́же  тща́тисѧ по си́лѣ, бла́гшымъ возда́ти, къ немꙋ̀ въ  нѣ́кихъ ꙗ҆́вльшымсѧ ѕлы̑мъ. є҆́же ѿню́дъ оу҆до́бнѡ  на нѣ̑кїѧ не прїима́ти словеса̀. є҆́же къ грѧдꙋ́щымъ  всегда̀ напа́стемъ терпѣли́вое и҆ великодꙋ́шное. є҆́же  всѧ́кїѧ сла́сти, и҆ тщесла́вїѧ вы́шшее. є҆́же хꙋдо́мꙋ  при́снѡ бы́ти, и҆ неизбы́точественномꙋ во всѣ́хъ  потре́бахъ тѣле́сныхъ, и҆́бо въ толи́кое вои́стиннꙋ  вре́мѧ не и҆знемо́гшꙋ. Є҆́же терпѣ́нїѧ безмо́лвное же  и҆ ти́хое, и҆ при́снѡ бл҃года́тное, та́кѡ до кра́ѧ є҆мꙋ̀  сотворе́но, ꙗ҆́кѡ и҆ ѿ внѣ́шнихъ ꙗ҆́вѣ бы́ти  ви́дѧщымъ всѣ̑мъ, є҆́же разꙋ́мное при́снѡ, и҆  внима́тельное же и҆ неразлива́тельное. и҆́мже  послѣ́довательное, є҆́же никогда̀ ѻ҆чесє́мъ є҆гѡ̀  бы́ти тщы́мъ сле́зъ, но болѣ́зновати си̑мъ по  и҆сто́чникѡмъ сле́зъ. Та́кѡ оу҆́бѡ и҆з̾ нача́ла да́же  до конца̀ на стра̑сти и҆ де́мѡны страда́льчески  подвиза́всѧ, и҆ ѿ хрⷭ҇то́вы цр҃кве дале́че є҆ретїкѝ  и҆згна́въ, и҆ правосла́внꙋю вѣ́рꙋ словесы́ же и҆  списа́ньми и҆з̾ѧсни́въ, и҆ тѣ́ми ꙗ҆́коже печа́тїю всѐ  писа́нїе бг҃одꙋхнове́нное запечатлѣ́въ, ꙗ҆́кѡ є҆гѡ̀  житїѐ и҆ сло́во ꙗ҆́коже сло́вꙋ нѣ́коемꙋ бы́ти и҆  печа́ти житїѧ̀ и҆ сло́ва ст҃ы́хъ. Є҆ще́ же своѐ ста́до  ѡ҆ тре́хъ и҆ десѧтѝ лѣ́тѣхъ а҆пⷭ҇льски и҆ бг҃оꙋго́днѡ  оу҆па́съ, и҆ нра́вными словесы̀ оу҆краси́въ, и҆ ко  ѡ҆гра́дѣ нбⷭ҇нѣй оу҆пра́вивъ: и҆ ꙗ҆́кѡ рещѝ,  ѻ҆́бщїй дѣ́латель ꙗ҆ви́всѧ живы́хъ же и҆ пото́мъ  бꙋ́дꙋщихъ правосла́вныхъ всѣ́хъ, къ премі́рнѣй жи́зни  прелага́етсѧ: пожи́въ всѣ́хъ лѣ́тъ, трѝ ко  шести́десѧтимъ. И҆ дꙋ́хъ оу҆́бѡ въ рꙋ́цѣ бж҃їи  предлага́етъ, тѣ́ло же па́ствѣ ѡ҆ставлѧ́етъ, и҆зрѧ́днѡ  въ коне́цъ просвѣще́нное же и҆ просла́вленное ꙗ҆́кѡ  нѣ́кїй (л. рч҃а ѡ҆б.) жре́бїй и҆ сокро́вище пречестно́е.  Чꙋдесы́ бо хрⷭ҇то́съ на кі́йждо де́нь вѣ́рнѡ приходѧ́щыѧ  бл҃годѣ́йствꙋетъ и҆ недꙋ́гѡвъ всѧ́ческихъ и҆змѣне́нїе  да́рꙋетъ, ѿ ни́хже нема́лѡ і҆сто́рїа ѡ҆ не́мъ  повѣ́даетъ. тогѡ̀ оу҆́бѡ моли́твами бж҃е поми́лꙋй  на́съ, а҆ми́нь. 
Пѣ́снь з҃. 
І҆рмо́съ: Ѿ і҆ꙋде́и доше́дше: 
Дерзнове́нїѧ не и҆́мамъ, є҆́же нарещи́сѧ сы́нъ  тво́й, ѻ҆́ч҃е чл҃вѣколю́бче, ꙗ҆́кѡ є҆ди́нагѡ ѿ  нає́мникъ твои́хъ бы́ти молю́сѧ, не гнꙋша́йсѧ менѐ  зовꙋ́ща: ѻ҆тє́цъ на́шихъ бж҃е бл҃гослове́нъ є҆сѝ. 
Ѡ҆скверни́вше пе́рвымъ житїе́мъ жи́знь, и҆  погꙋби́вше бл҃горо́дїе пе́рвое, притеце́мъ є҆ди́номꙋ  ѻ҆ц҃ꙋ̀ и҆ бг҃ꙋ на́шемꙋ, покаѧ́нїемъ те́плымъ прїѧ́ти  сп҃се́нїе. 
Же́стокъ граждани́нъ, є҆мꙋ́же рабо́тати  ѻ҆каѧ́нный ѡ҆сꙋди́хсѧ: гла́дъ же, є҆го́же под̾ѧ́хъ,  свинїѧ́мъ оу҆гожда́ѧ, крѣ́покъ и҆ нестерпи́мь: но  ѡ҆бра́щьсѧ прошꙋ̀, сп҃се, поми́лꙋй мѧ̀. 
Бг҃оро́диченъ: Оу҆мерщвле́нное є҆стество̀  ѡ҆живи́ла є҆сѝ, є҆ди́на живо́тъ ро́ждшаѧ дв҃о бцⷣе:  тѣ́мже тѧ̀ сп҃се́нїе вѣ́рнїи свѣ́мы, ѻ҆тє́цъ на́шихъ  бг҃а пло́тїю ро́ждшꙋю. 
И҆́ный. І҆рмо́съ: Не послꙋжи́ша тва́ри: 
Словесє́мъ бесѣ́дꙋющїи, и҆ списа́нїємъ твои̑мъ  григо́рїе, ра́зꙋмꙋ поꙋча́ютсѧ бж҃їю, и҆ по́лны  ꙗ҆влѧ́ютсѧ премꙋ́дрости бж҃їѧ дх҃о́вныѧ, и҆ несозда́ннꙋю  бл҃года́ть, и҆ дѣ́йство бж҃їе бг҃осло́вствꙋютъ. 
Ме́чь и҆ стрѣ́лы ѕлосла́вныхъ сокрꙋши́лъ є҆сѝ,  и҆ го́рдость варлаа́мовꙋ, и҆ всѧ́кꙋю си́лꙋ  є҆реті́ческꙋю, ꙗ҆́кѡ тка́нїе паꙋчи́ны расточи́лъ  є҆сѝ, а҆́ки ка́мень превели́кїй і҆ера́рше. (л. рч҃в) 
Запечатлѣ́сѧ твои́ми словесы̀ и҆ догма́ты вѣ́ра  бл҃гочести́выхъ, и҆ де́рзость є҆́реси ста̀ григо́рїе, и҆  низложе́нїе правосла́вїѧ преста̀, и҆ крѣ́пость  ѕлосла́вныхъ. 
Бг҃оро́диченъ: Стрꙋи̑ тѧ̀ и҆сто́чника, оу҆со́хшїи  страсте́й болѣ́зньми, вѣ́дꙋще вои́стиннꙋ, почерпа́емъ  сп҃се́нїе, и҆ бж҃е́ствєнныѧ стрꙋи̑, и҆ взыва́емъ:  бл҃гослове́нъ всечⷭ҇таѧ, пло́дъ твоегѡ̀ чре́ва. 
Пѣ́снь и҃. 
І҆рмо́съ: Седмери́цею пе́щь: 
Безмѣ́рнагѡ влⷣко, и҆ мно́гагѡ милосе́рдїѧ  твоегѡ̀, вѣ́мы бога́тство въ тѧ̀ вѣ́ровавшїи. тѣ́мже  тѝ припа́даемъ съ блꙋ́днымъ всѝ те́плѣ: прїимѝ  согрѣши́вшыѧ, и҆ къ тебѣ̀ прибѣ́гшыѧ: нѣ́сть бо,  нѣ́сть грѣ́хъ ще́дре, твоѐ чл҃вѣколю́бїе побѣди́ти  могі́й. 
Млⷭ҇рдїѧ ра́ди влⷣко себѐ смири́въ, па́дшымъ  твои̑мъ сынѡ́мъ прибли́жилсѧ є҆сѝ: са́мъ бо  чл҃вѣколю́бче срѣ́лъ є҆сѝ па́дшихъ, и҆ ѡ҆блобыза́еши,  и҆ сп҃се́нїе да́рꙋеши: а҆́ще кто̀ и҆ до́лꙋ па́днетъ,  млⷭ҇тивъ сы́й не гнѣ́ваешисѧ, ꙗ҆́кѡ чл҃вѣколю́бецъ. 
Стра́шнѣйшїй сꙋ́дъ менѐ оу҆срѧ́щетъ ѽ влⷣко,  ꙗ҆́кѡ тѧ̀ чл҃вѣколю́бца и҆ неѕло́бива зрѧ̀, не  притека́ю къ тебѣ̀, блꙋ́днагѡ зовы́й гла́сомъ, но въ  лѣ́ности житїѐ препровожда́ю: ты̀ оу҆́бѡ млⷭ҇тивъ  бꙋ́ди мѝ, и҆ ѡ҆сꙋжде́нїѧ ѻ҆́нагѡ и҆схитѝ ще́дре,  покаѧ́нїѧ ра́ди. 
Трⷪ҇ченъ: Не трѝ бо́ги сла́вимъ, но є҆ди́но  бж҃ество̀, три́ же вои́стиннꙋ ѵ҆поста̑си чти́мъ, ѻ҆ц҃а̀  нерожде́нна, и҆ рожде́нна сн҃а ѿ ѻ҆ц҃а̀, и҆ и҆схо́дна  ѿ ѻ҆ц҃а̀ ст҃а́го дх҃а, бг҃а є҆ди́наго трѝ, а҆́ще и҆  зва́нїе ко́еждо, ꙗ҆́коже бг҃ъ є҆́сть вѣ́рнѡ сла́вимаѧ. 
Бг҃оро́диченъ: Ѿ мно́гихъ мѧ̀ всенепоро́чнаѧ  напа́стей преклоне́на, и҆ печа́лей бꙋ́рею потоплѧ́ема  приста́нище (л. рч҃в ѡ҆б.) сп҃се́нїѧ, твое́ю мл҃твою  пречⷭ҇таѧ и҆зба́ви, и҆ ѿ всѣ́хъ и҆схити́вши сп҃сѝ: да  тѧ̀ досто́йнѡ ꙗ҆́кѡ те́плꙋю предста́тельницꙋ, сла́влю  бцⷣꙋ во всѧ̑ вѣ́ки. 
И҆́ный. І҆рмо́съ: Ѻ҆́троки бл҃гочєсти́выѧ въ  пещѝ: 
Предстои́ши ны́нѣ престо́лꙋ всеще́драгѡ, ꙗ҆́кѡ  бг҃осло́вѡвъ подо́бный, и҆ си̑мъ є҆динонра́вный  всемꙋ́дре григо́рїе, ѳессалоні́тскїй предсѣда́телю,  і҆ера́рхѡвъ добро́то, свѣ́тлѡ оу҆краси́всѧ сла́вою  сщ҃еннонача́лїѧ, бг҃ꙋ и҆ ны́нѣ слꙋжа̀. 
Вѣ́дый чи́стое твоегѡ̀ помышле́нїѧ бг҃ъ, и҆  пре́жде чре́ва, и҆ пре́жде зача́тїѧ, вѣ́рномꙋ  возглаго́ла бж҃е́ственномꙋ цр҃ю̀ ꙗ҆́вѣ, цр҃кве  неѡбори́маго бы́ти тѧ̀ побо́рника: тѣ́мже пра́вильнымъ  и҆звѣ́ствомъ, мѵ́ромъ запечатлѣ́нъ є҆сѝ  сщ҃еннонача́льства. 
Побѣжда́етсѧ ꙗ҆́вѣ и҆ бѣ́дствꙋетъ собра́нїе  полѷкїндѵ́на дла́нїю твое́ю, и҆ мꙋ́дрыми твои́ми  глаго́лы, пресла́вне григо́рїе, ѳессалоні́тскїй  предсѣда́телю: и҆ ꙗ҆́кѡ и҆счеза́етъ ды́мъ, и҆счезѐ  гнило́е безꙋ́мїе, твои́мъ громогла́снымъ и҆ бг҃осло́внымъ  ѧ҆зы́комъ. 
Бг҃оро́диченъ: Сло́во бж҃їе въ тебѣ̀ дв҃о,  человѣ́ческое є҆стество̀ погрꙋжа́емое страстьмѝ,  воз̾ѡбразѝ кра́йнею бл҃госты́нею: и҆ всѐ ѡ҆бновѝ и҆  посвѧтѝ: тѣ́мже тобо́ю сп҃се́ни, тѧ̀ славосло́вимъ во  всѧ̑ вѣ́ки. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о: 
Ра́дости и҆ весе́лїѧ ны́нѣ, менѐ ра́ди  закла́вшемꙋсѧ твоемꙋ̀ тельцꙋ̀, и҆спо́лни сегѡ̀ ѿ тебѐ  ча́ющꙋю мою̀ дꙋ́шꙋ бж҃е: заблꙋжде́на прїими́ мѧ, и҆  оу҆мерщвле́на къ жи́зни возведѝ, и҆ въ бж҃е́ственнꙋю  ѻ҆де́ждꙋ сп҃се́нїѧ, въ нетлѣ́нїе мѧ̀ ѡ҆блецы̀. (л.  рч҃г) 
Дꙋ́шы оу҆далє́ныѧ ѿ бг҃а, и҆ бж҃е́ственныхъ  дарова́нїй лишє́ныѧ, прїиди́те те́плѣ, и҆ блꙋ́днагѡ  ѡ҆браще́нїе воспрїи́мше зове́мъ: ѻ҆́ч҃е бл҃гі́й, и҆́же  на нб҃сѣ́хъ, согрѣши́хомъ тѝ всѝ, ѡ҆чи́сти и҆ сп҃сѝ  прибѣга́ющыѧ къ млⷭ҇ти твое́й. 
Ꙗ҆́кѡ и҆мы́й млⷭ҇рдїѧ мно́жество мно́гое, не  гнꙋша́йсѧ менѐ гдⷭ҇и гдⷭ҇и, во мно́гихъ сласте́хъ  бога́тство и҆жди́вша, и҆ прибѣга́юща ны́нѣ, и҆ зовꙋ́ща  блꙋ́днагѡ гла́сомъ: согрѣши́хъ тѝ, сп҃сѝ  прибѣга́ющаго къ млⷭ҇ти твое́й. 
Бг҃оро́диченъ: Сп҃се́нїѧ приста́нище и҆  наставле́нїе, и҆ предста́тельницꙋ тѧ̀ и҆́мамъ ра́бъ  тво́й, лю́тыхъ всѣ́хъ препѧ́тїй, ꙗ҆́кѡ бл҃га́ѧ къ бг҃ꙋ  мольба́ми твои́ми влⷣчце да и҆зба́влюсѧ: ꙗ҆́кѡ на тѧ̀  всю̀ мою̀ наде́ждꙋ возложи́хъ любо́вїю, да вѣ́рою  велича́ю тѧ̀. 
И҆́ный. І҆рмо́съ: Всѧ́къ земноро́дный: 
Зерца́ло бж҃їе бы́лъ є҆сѝ григо́рїе: є҆́же бо  по ѡ҆́бразꙋ нескве́рное соблю́лъ є҆сѝ, оу҆́мъ же  влⷣкꙋ на стра̑сти плотскі̑ѧ мꙋ́жески поста́вивъ, є҆́же  по подо́бїю воспрїѧ́лъ є҆сѝ. ѿѻнꙋ́дꙋже до́мъ бы́лъ  є҆сѝ ст҃ы́ѧ трⷪ҇цы свѣтлѣ́йшїй. 
Ца́рь бл҃гочести́вый крила́таго тѧ̀ воздꙋ́хоходна  показꙋ́етъ, семꙋ̀ спобо́рствꙋюща, ꙗ҆́кѡ всегѡ̀  и҆спо́лнена бж҃е́ственнагѡ дх҃а, на сꙋемꙋ́дреннаго  неи́стовствꙋющаго варлаа́ма, глаго́лющаго на высотꙋ̀  непра́вєднаѧ бг҃ꙋ, є҆го́же пра́веднѡ побѣди́лъ є҆сѝ. 
Ве́сь бы́въ премꙋ́дрости лꙋ́чшїѧ и҆спо́лненъ  пресла́вне, свѣ́тъ мі́рови просвѣти́лъ є҆сѝ,  правосла́вїѧ и҆сточи́въ догма́ты: дрꙋ́жествомъ бо  и҆зрѧ́днагѡ любомꙋ́дрїѧ премꙋ́дре, бж҃е́ственный стра́хъ  во чре́вѣ зача́лъ є҆сѝ, и҆ словеса̀ дх҃а породи́лъ  є҆сѝ. (л. рч҃г ѡ҆б.) 
Бг҃оро́диченъ: Пѣ́снь тебѣ̀ вѣ́рнїи согла́снѡ  прино́симъ бл҃годаре́нїѧ: ты́ бо дре́внюю разрꙋши́ла  є҆сѝ на́шꙋ клѧ́твꙋ бг҃ороди́тельнице, и҆ бл҃гослове́нїе  всѝ бж҃е́ственное прїе́млемъ, сп҃се́нїе, просвѣще́нїе,  и҆ млⷭ҇ть тобо́ю, и҆ ра́дость вѣ́чнꙋю. 
Є҆ѯапостїла́рїй воскрⷭ҇нъ. 
Сла́ва, ст҃а́гѡ. Подо́бенъ: Со оу҆ч҃нкѝ: 
Ра́дꙋйсѧ ѻ҆тцє́въ похвало̀, бг҃осло́вѡвъ  оу҆ста̀, безмо́лвїѧ селе́нїе, премꙋ́дрости до́ме,  оу҆чи́телей кра́йность, пꙋчи́но сло́ва. ра́дꙋйсѧ  дѣѧ́нїѧ ѻ҆рга́не, видѣ́нїѧ кра́йность, и҆  и҆сцѣли́телю недꙋ́гѡвъ человѣ́ческихъ. ра́дꙋйсѧ дх҃а  хра́ме, и҆ оу҆ме́рый и҆ живы́й ѻ҆́ч҃е. 
И҆ ны́нѣ, бг҃оро́диченъ: Влⷣчце, всѣ́хъ  влⷣчце, и҆ всѣ́хъ вы́шшаѧ, всѣ́хъ же превосходѧ́щаѧ  го́рнихъ во́инствъ, прострѝ рꙋ́кꙋ держа́внꙋ, и҆ сохранѝ  мі́ръ, сщ҃е́нники бл҃гословѝ тебѣ̀  сщ҃еннодѣ́йствꙋющыѧ, мона́хи же простѝ, молѧ́щыѧ тебѐ.  лю́ди всѧ̑ оу҆мирѝ, и҆ сꙋ́щыѧ въ пала́тѣ: во́инство же  оу҆крѣпѝ во вре́мѧ бра́ни: се́й гра́дъ соблюдѝ,  ст҃а́ѧ бцⷣе. и҆ ны́нѣ на́съ сподо́би ви́дѣти нбⷭ҇ное  црⷭ҇тво, и҆ ра́йскꙋю две́рь, є҆гда̀ сѧ́детъ сꙋдїѧ̀  сꙋди́ти вселе́ннѣй, во второ́мъ и҆ стра́шномъ сꙋди́лищи,  влⷣчце а҆́гг҃лѡвъ. 
На хвали́техъ поста́вимъ стїхѡ́въ и҃, и҆ пое́мъ  стїхи̑ры воскрⷭ҇ны є҃: и҆ настоѧ́щыѧ г҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Бл҃же́ннꙋю въ мі́рѣ жи́знь соверши́въ, и҆ ны́нѣ  бл҃же́нныхъ сра́дꙋешисѧ собо́рѡмъ, и҆ на землѝ  кро́ткихъ, ꙗ҆́кѡ кро́ткїй живе́ши і҆ера́рше григо́рїе:  бл҃года́тїю же чꙋде́съ богатѣ́еши ѿ бг҃а, ю҆́же  подае́ши чтꙋ́щымъ тѧ̀. 
Правосла́вїѧ догма́ты насади́лъ є҆сѝ, ѕлосла́вїѧ  бл҃же́нне ѿсѣка́ѧ те́рнїе и҆ вѣ́ры сѣ́мѧ оу҆множа́ѧ  до́брѣ, (л. рч҃д) ѡ҆дожде́нїемъ слове́съ твои́хъ,  стокра́тный кла́съ, ꙗ҆́кѡ дѣ́ѧтельный земледѣ́латель  бг҃ꙋ прине́слъ є҆сѝ. 
Непоро́чнагѡ твоегѡ̀ житїѧ̀ бл҃же́нне свѣ́тлости  оу҆диви́шасѧ а҆́гг҃лъ и҆ человѣ̑къ собо́ри: и҆́бо  произволе́нїемъ тве́рдый страда́лецъ и҆ по́стникъ  ꙗ҆ви́лсѧ є҆сѝ, и҆ і҆ера́рхъ, и҆ досто́йный слꙋжи́тель  бж҃їй, и҆ дрꙋ́гъ и҆́скреннїй. 
И҆ глаго́лемъ сті́хъ: Воскрⷭ҇нѝ гдⷭ҇и бж҃е мо́й,  да вознесе́тсѧ рꙋка̀ твоѧ̀, не забꙋ́ди оу҆бо́гихъ  твои́хъ до конца̀. 
И҆ пое́мъ самогла́сенъ, гла́съ ѕ҃: 
Во тьмѣ̀ согрѣше́нїй ходѧ́щымъ, свѣ́тъ  возсїѧ́лъ є҆сѝ хрⷭ҇тѐ вре́менемъ воздержа́нїѧ, и҆  бл҃гоꙋха́нный де́нь стра́сти твоеѧ̀ покажѝ на́мъ, да  вопїе́мъ тебѣ̀: воста́ни бж҃е, поми́лꙋй на́съ. 
Сла́ва, то́йже. И҆ ны́нѣ: Пребл҃гослове́нна  є҆сѝ: Славосло́вїе вели́кое: И҆ ѿпꙋ́стъ. На  лїтꙋргі́и, Бл҃жє́нны гла́са, на ѕ҃. И҆ ст҃а́гѡ пѣ́снь  г҃, на д҃. Прокі́менъ, гла́съ є҃: Ты̀ гдⷭ҇и сохрани́ши  ны̀, и҆ соблюде́ши ны̀ ѿ ро́да сегѡ̀ и҆ во вѣ́къ.  Сті́хъ: Сп҃си́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный.  А҆по́столъ ко є҆вре́ємъ, зача́ло т҃д. А҆ллилꙋ́їа  гла́са. Є҆ѵⷢ҇лїе ѿ ма́рка, зача́ло з҃. И҆ ст҃о́мꙋ всѧ̀  слꙋ́жба ст҃и́тельскаѧ. Прича́стенъ: Хвали́те гдⷭ҇а съ  нб҃съ: 
Въ недѣ́лю ве́чера, 
во свѣти́льничное поста́вимъ стїхѡ́въ і҃: и҆ пое́мъ  оу҆мили́тельны ѻ҆смогла́сника д҃, и҆ трипѣ́снца  подѡ́бны господи́на і҆ѡ́сифа. Гла́съ и҃, 
Подо́бенъ: Неизче́тенъ: 
Безчи́слєннаѧ тѝ прегрѣши́въ, безчи́сленныѧ  мꙋ́ки ѡ҆жида́ю: скре́жета зꙋ́бнагѡ, и҆ пла́ча  неꙋтѣ́шимагѡ, гее́нны ѻ҆́гненныѧ, и҆ тьмы̀ и҆ та́ртара,  сꙋдїѐ (л. рч҃д ѡ҆б.) пра́веднѣйшїй: сле́зы мѝ оу҆́бѡ  да́рꙋй, и҆́миже ѡ҆брѧ́щꙋ ѡ҆ставле́нїе и҆ ѕлы́хъ мои́хъ  разрѣше́нїе, постѧ́сѧ и҆ зовы́й тѝ: влⷣко хрⷭ҇тѐ,  оу҆ще́дри мѧ̀ за вели́кꙋю и҆ бога́тꙋю млⷭ҇ть. 
Подо́бенъ: 
Менѐ заблꙋ́ждшаго на гора́хъ лю́тыхъ  престꙋпле́нїй, взыщѝ сло́ве, и҆ къ тебѣ̀ воззовѝ,  ѻ҆бы́чаи лꙋка̑выѧ оу҆ма̀ моегѡ̀ дале́че ѿгонѧ́ѧ,  оу҆ме́рша па́ки ѡ҆живѝ, и҆ посто́мъ ѡ҆чи́сти, въ  пла́чѣ непреста́нномъ вопїю́ща и҆ глаго́люща: влⷣко  хрⷭ҇тѐ, оу҆ще́дри мѧ̀ за вели́кꙋю и҆ бога́тꙋю млⷭ҇ть. 
И҆́на стїхи́ра господи́на ѳео́дѡра, гла́съ то́йже. 
Подо́бенъ: Пресла́вное: 
Поста̀ наче́нше седми́цꙋ тре́тїю, трⷪ҇цꙋ чⷭ҇тнꙋ́ю  восхва́лимъ вѣ́рнїи, про́чее ра́достнѡ преходѧ́ще,  плотскі̑ѧ же стра̑сти оу҆вѧди́вше ѿ дꙋ́шъ на́шихъ,  цвѣ́ты бж҃е́ствєнныѧ пожне́мъ, вѣнцы̀ и҆спле́тше  нача́льницѣ дне́й, да всѝ хрⷭ҇та̀ ꙗ҆́кѡ побѣди́телѧ,  вѣнцы̀ носѧ́ще воспои́мъ. 
И҆ мине́и г҃: Сла́ва, и҆ ны́нѣ, бг҃оро́диченъ. 
Свѣ́те ти́хїй: По вхо́дѣ, прокі́менъ, гла́съ  и҃: Не ѿвратѝ лица̀ твоегѡ̀ ѿ ѻ҆́трока твоегѡ̀:  [Зрѝ ли́стъ ѻ҃з] 
На стїхо́внѣ самогла́сенъ днѐ, два́жды. 
Гла́съ и҃: Брозды̑ и҆сплюва́хъ ѻ҆те́чєскїѧ,  непостоѧ́ннымъ оу҆мо́мъ, со ско́тскими грѣха̀  помышле́ньми пожи́хъ, всѐ моѐ житїѐ и҆жди́въ блꙋ́днѡ  ѻ҆каѧ́нный а҆́зъ, пи́щи лише́нъ оу҆твержда́ющїѧ  се́рдце, вре́меннѡ оу҆тꙋчнѧ́ющею сла́стїю насы́тихсѧ: но  ѻ҆́ч҃е бл҃гі́й, не затвори́ ми человѣколю́бныѧ  оу҆тро́бы, но ѿве́рзъ прїими́ мѧ ꙗ҆́кѡ блꙋ́днаго  сы́на, и҆ сп҃си́ мѧ. (л. рч҃є) 
Мч҃ниченъ: Мч҃ницы гдⷭ҇ни всѧ́ко мѣ́сто  ѡ҆свѧща́ете, и҆ всѧ́къ недꙋ́гъ врачꙋ́ете: и҆ ны́нѣ  моли́те и҆зба́витисѧ сѣте́й вра́жїихъ дꙋша́мъ на́шымъ,  мо́лимсѧ. 
Сла́ва, и҆ ны́нѣ, бг҃оро́диченъ, гла́съ то́йже:  Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ,  и҆ мы̀ славосло́вимъ неизслѣ́дованное твоѐ ржⷭ҇тво̀  бцⷣе, молѝ сп҃сти́сѧ дꙋша́мъ на́шымъ. 
И҆ про́чее послѣ́дованїе, ꙗ҆́кѡ пред̾ѧви́сѧ. 


(л. рч҃є) 
Въ понедѣ́льникъ г҃-ѧ седми́цы, 
на оу҆́трени трⷪ҇чны гла́са. По а҃-мъ стїхосло́вїи  глаго́лемъ сѣда́льны оу҆мили́тєльныѧ ѻ҆смогла́сника,  слꙋчи́вшагѡсѧ гла́са. По в҃-мъ же стїхосло́вїи сѣда́ленъ  господи́на і҆ѡ́сифа, гла́съ и҃. 
Подо́бенъ: Повелѣ́нное та́йнѡ: 
Воздержа́нїѧ ѻ҆гне́мъ попали́мъ всѝ хвра̑стнаѧ  страсте́й воста̑нїѧ, и҆ пла́мень ѻ҆́ный негаси́мый  сле́зными ны́нѣ оу҆гаси́мъ то́ки, вопїю́ще сꙋди́ти  хотѧ́щемꙋ все́й землѝ: сп҃се бл҃гоꙋтро́бне гдⷭ҇и,  неѡсꙋждє́ны на́съ соблюдѝ, подаѧ̀ на́мъ согрѣше́нїй  проще́нїе. [Два́жды.] 
Бг҃оро́диченъ. Подо́бенъ: 
Бг҃обл҃года́тнаѧ чⷭ҇таѧ бл҃гослове́ннаѧ, за  милосе́рдїе щедро́тъ, и҆з̾ тебѐ рожде́ннаго, съ  вы́шними си́лами, и҆ со а҆рха́гг҃лы, и҆ со всѣ́ми  безпло́тными, ѡ҆ на́съ моли́те непреста́ннѡ, да́ти на́мъ  пре́жде конца̀ проще́нїе, и҆ ѡ҆чище́нїе грѣхѡ́въ и҆  житїѧ̀ и҆справле́нїе, ꙗ҆́кѡ да ѡ҆брѧ́щемъ млⷭ҇ть. 
По г҃-мъ же стїхосло́вїи сѣда́ленъ, господи́на  ѳео́дѡра: Гла́съ и҃. 
Подо́бенъ: Повелѣ́нное та́йнѡ: 
Трⷪ҇це ст҃а́ѧ, и҆ чⷭ҇тна́ѧ, по́стъ въ седми́цахъ  трїе́хъ соверша́ющыѧ, сохранѝ цѣ́лы и҆ неѡсꙋжде́ны,  сподо́би (л. рч҃є ѡ҆б.) бл҃готещѝ и҆ къ про́чымъ, и҆  всѧ̑ за́пѡвѣди твоѧ̑ соверши́ти: ꙗ҆́кѡ да си́це  дости́гнемъ неѡсꙋжде́ннѡ ви́дѣти пресла́вное воскрⷭ҇нїе,  пѣ́нїе хвалꙋ̀ приносѧ́ще. [Два́жды.] 
Бг҃оро́диченъ, гла́съ то́йже: Предста́тельство  вѣ́рныхъ бг҃ороди́тельнице, ѡ҆скорблѧ́емыхъ ра́досте, и҆  сѣ́тꙋющихъ преве́лїе оу҆тѣше́нїе, ѿ чре́ва твоегѡ̀  дв҃о всест҃а́гѡ преесте́ственнѡ ро́ждшагосѧ, непреста́ннѡ  ѡ҆ на́съ со а҆́гг҃лы и҆ нача́лы молѝ, и҆зба́витисѧ на́мъ  въ ча́съ и҆спыта́нїѧ, лю́тагѡ ѡ҆сꙋжде́нїѧ. 
Канѡ́нъ въ мине́и, и҆ настоѧ́щїй трипѣ́снецъ,  господи́на і҆ѡ́сифа. 
И҆ стїхосло́витсѧ пѣ́снь. Гла́съ и҃. 
Пѣ́снь а҃. 
І҆рмо́съ: Пѣ́снь возсле́мъ лю́дїе: 
И҆мѣ́ѧй ꙗ҆́кѡ бг҃ъ ми́лостивное, ка́ющасѧ  прїимѝ мѧ̀, и҆жди́вшаго житїѐ моѐ блꙋ́днѡ, вопїю̀ тѝ:  согрѣши́хъ, клеветникѡ́въ не тре́бꙋю, стꙋ́дъ дѣ́лъ  мои́хъ приносѧ̀. 
Снѣ́дь ѡ҆ста́вль а҆́гг҃льскꙋю, оу҆подо́бихсѧ  скотѡ́мъ, внегда̀ пита́тисѧ скве́рною ѕло́бою: но оу҆́бѡ  ѡ҆браща́ющасѧ прїимѝ мѧ̀, ꙗ҆́кѡ є҆ди́наго ѿ  нає́мникъ твои́хъ, нбⷭ҇ный ѻ҆́ч҃е. 
Но́щь сласте́й ѿ пи́щи прибыва́ющꙋю всѝ  вѣ́рнїи ѡ҆ста́вивше, къ свѣ́тꙋ и҆́стины тща́тельнѡ  пристꙋ́пимъ, да свѣтоно́сныѧ трапе́зы сподо́бимсѧ. 
Бг҃оро́диченъ: Ра́дꙋйсѧ прест҃ы́й хра́ме, рꙋно̀  бг҃оро́сное, запечатлѣ́нный и҆сто́чниче безсме́ртныѧ  стрꙋѝ: ста́до твоѐ влⷣчце сохранѧ́й ѿ всѧ́кихъ  ра́тникѡвъ невоева́но. 
И҆́ный господи́на ѳео́дѡра. Гла́съ то́йже. 
І҆рмо́съ: Пои́мъ бг҃ꙋ: 
Ны́нѣ въ седми́цахъ трїе́хъ, ꙗ҆́коже дре́вле  тридне́внѣ і҆и҃ль, ѡ҆чи́стившесѧ бра́тїе, въ го́рꙋ  моли́твъ (л. рч҃ѕ) дости́гнемъ, и҆ ѿтꙋ́дꙋ бж҃е́ственный  гла́съ оу҆слы́шавше, хрⷭ҇та̀ воспои́мъ. 
Ꙗ҆́коже самѱѡ́нъ посто́мъ оу҆крѣ́пльшесѧ,  прїиди́те, ꙗ҆́коже и҆на́го ѕвѣ́рѧ порази́мъ лю́дїе,  чре́внаго бѣ́са, и҆ не посмѣе́тсѧ далі́да страсте́й,  прельща́ющаѧ на́съ. 
Трⷪ҇ченъ: Трѝ пою̀ херꙋві́мски, ст҃о́е тебѐ  бж҃ество̀: свѣ́ты и҆ свѣ́тъ, и҆ живо́тъ и҆ животы̀,  бг҃а ро́ждшаго, бг҃а рожде́ннаго, бг҃а ѿ ѻ҆ц҃а̀  и҆сходѧ́щаго, дх҃а жива́го. 
Бг҃оро́диченъ: Ра́дꙋйсѧ є҆́ѵы ра́досте, и҆́бо  ѻ҆́ныѧ печа́ль ржⷭ҇тво́мъ твои́мъ преста̀ чⷭ҇таѧ.  ра́дꙋйсѧ, незаходи́магѡ свѣ́та свѣ́тлый ѻ҆́блаче,  и҆з̾ негѡ́же возсїѧ̀ хрⷭ҇то́съ бг҃ъ. 
Сла́ва тебѣ̀ бж҃е на́шъ, сла́ва тебѣ̀. 
Вѣ́рою ꙗ҆́коже дв҃дъ, и҆ мы̀ смиренномꙋ́дрїемъ  воѡрꙋжи́вшесѧ, ꙗ҆́кѡ и҆на́го голїа́ѳа го́рдаго оу҆ма̀  низложи́вше, посѣце́мъ кꙋ́пнѡ и҆ тьмы̑ страсте́й. 
І҆рмо́съ: Пои́мъ бг҃ꙋ, ѡ҆ го́рькїѧ рабо́ты  фараѡ́новы и҆зба́вльшемꙋ і҆и҃лѧ, и҆ ѻ҆́гненнымъ  столпо́мъ и҆ свѣ́тлымъ ѻ҆́блакомъ наста́вльшемꙋ, ꙗ҆́кѡ  просла́висѧ. 
Пѣ́снь и҃. 
І҆рмо́съ: Бг҃оглаго́ливїи: 
И҆жди́въ бога́тство ѻ҆те́ческое со блꙋдни́цами,  и҆згна́нъ бы́хъ ѿ преддве́рїй бл҃года́ти ѻ҆каѧ́нный:  но прїими́ мѧ̀ ѻ҆́ч҃е, за безчи́сленнꙋю млⷭ҇ть. 
Во свѣтлѣ́йшемъ поста̀ свѣтозаре́нїи мл҃твъ  просвѣти́вшесѧ, свѣтови́дни бꙋ́демъ, ꙗ҆́кѡ да  грѣхо́вныѧ тьмы̀ и҆збѣ́гнемъ. 
Мо́литъ тѧ̀ ли́къ безпло́тныхъ, херꙋві́ми мо́лѧтъ,  и҆ ст҃ы́хъ чи́нове, дꙋ́шы на́шѧ сп҃сѝ хрⷭ҇тѐ,  многомлⷭ҇тиве. (л. рч҃ѕ ѡ҆б.) 
Бг҃оро́диченъ: Недѣ́ланный гро́здъ заче́ншаѧ,  ѡ҆мраче́нна мѧ̀ пїѧ́нствомъ грѣха̀ оу҆цѣломꙋ́дри бцⷣе  дв҃о, наде́ждо дꙋ́шъ на́шихъ. 
И҆́ный. І҆рмо́съ: Покрыва́ѧй вода́ми: 
Ѻ҆те́ческагѡ сокро́вища, и҆мѣ́нїѧ чꙋ́днагѡ,  ма́тере всѣ́хъ послꙋжи́вшихъ влⷣцѣ хрⷭ҇тꙋ̀, прїиди́те  наслади́мсѧ бра́тїе поста̀: и҆́бо се́й оу҆крѣплѧ́етъ  тѣ́ло, и҆ просвѣща́етъ оу҆́мъ и҆ се́рдце. 
Гедеѡ́на чꙋ́днаго подража́ющи дꙋшѐ,  добродѣ́тєли носѧ́щи, вѣ́рꙋ, наде́ждꙋ и҆ любо́вь  хрⷭ҇то́вꙋ, и҆зы́ди оу҆бива́ющи и҆ноплемє́нныѧ стра̑сти,  ꙗ҆́коже ѻ҆́ный съ тремѝ сты̀, мадїа́мскїй ꙗ҆зы́къ  потреблѧ́ѧ. 
Трⷪ҇ченъ: И҆ трⷪ҇цꙋ сла́влю тѧ̀, и҆ ꙗ҆́кѡ  є҆ди́ницꙋ пою̀ тѧ̀, бж҃ество̀ є҆ди́но, ѻ҆́ч҃е  вседержи́телю, и҆ є҆динонача́льне сн҃е, дш҃е ст҃ы́й, и҆  всевлⷣчнѧѧ держа́во, є҆ди́но є҆стество̀, є҆ди́но  црⷭ҇тво, въ трїе́хъ начерта́нїихъ же покланѧ́емое. 
Бг҃оро́диченъ: Ꙗ҆́же въ ржⷭ҇твѣ̀ оу҆бѣжѐ  болѣ́зни преесте́ственнѡ, въ твое́й чⷭ҇тнѣ́й стрⷭ҇ти  позна̀ ро́ждшаѧ тѧ̀, и҆ болѣ́зноваше зрѧ́щи на крⷭ҇тѣ̀  тѧ̀ пригвожде́на во́лею ѿ і҆ꙋде́євъ, на вода́хъ зе́млю  ѡ҆снова́вшаго. 
Сла́ва тебѣ̀ бж҃е на́шъ, сла́ва тебѣ̀. 
Є҆гда̀ прїи́деши во сла́вѣ твое́й сꙋди́ти все́й  землѝ, съ ты́сѧщами и҆ тьма́ми си́лъ твои́хъ: тогда̀ мѧ̀  гдⷭ҇и пощадѝ, ѡ҆сла́би, и҆ и҆зба́ви ѡ҆сꙋжде́нїѧ, не  посрамѝ менѐ, нижѐ ѡ҆сꙋдѝ ѻ҆гню̀ вѣ́чномꙋ. 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. 
І҆рмо́съ: Покрыва́ѧй вода́ми превы́спрєннѧѧ  своѧ̑, полага́ѧй мо́рю предѣ́лъ песо́къ, и҆ содержа́й  всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀  прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ  во вѣ́ки. (л. рч҃з) 
Пѣ́снь ѳ҃. 
І҆рмо́съ: Проѧвле́нное: 
Ѿ твоеѧ̀ оу҆дали́вшасѧ ѻ҆́ч҃е любвѐ, и҆  во́льными стремле́ньми сласте́й порабоще́на,  ѡ҆браща́ющасѧ ꙗ҆́кѡ блꙋ́днаго прїимѝ: є҆ди́нъ бо  є҆сѝ многомлⷭ҇тивъ. 
Непло́днаѧ ꙗ҆ви́хсѧ смоко́вница, є҆ди́нꙋ то́кмѡ  ѕло́бꙋ дѣ́лаѧ ѻ҆каѧ́нный, ѻ҆́гнь мнѣ̀  и҆схода́таившꙋю: ты̀ оу҆́бѡ гдⷭ҇и плодоно́сна мѧ̀  покажѝ, дѣѧ̑нїѧ бл҃га̑ѧ плодоносѧ́ща тебѣ̀. 
Пости́сѧ дꙋшѐ моѧ̀ ѕло́бы и҆ лꙋка́вства,  оу҆держи́сѧ гнѣ́ва и҆ ꙗ҆́рости, и҆ всѧ́кагѡ грѣха̀:  і҆и҃съ бо такова́гѡ хо́щетъ поста̀, чл҃вѣколю́бецъ бг҃ъ  на́шъ. 
Бг҃оро́диченъ: Ты̀ є҆сѝ бцⷣе ѻ҆рꙋ́жїе на́ше,  и҆ стѣна̀, ты̀ є҆сѝ застꙋпле́нїе къ тебѣ̀  прибѣга́ющихъ: тѧ̀ и҆ ны́нѣ на мл҃твꙋ дви́жемъ, да  и҆зба́вимсѧ ѿ врагѡ́въ на́шихъ. 
И҆́ный. І҆рмо́съ: Велича́емъ тѧ̀: 
Чи́стый по́стъ, ѕлы́хъ ѿложе́нїе принесе́мъ,  ꙗ҆́кѡ да́ры бл҃гопрїѧ́тны, хрⷭ҇тꙋ̀ бг҃ꙋ на́шемꙋ. 
Є҆лїссе́й дре́вле ка́кѡ пита́ше прⷪ҇ро́ки,  оу҆вѣ́дѣвши дꙋшѐ, любе́знѡ пита́йсѧ, бл҃годарѧ́щи  хрⷭ҇та̀. 
Трⷪ҇ченъ: Трїѷпоста́сное є҆ди́но тѧ̀ бж҃ество̀  воспѣва́ю, ли́цы зра́къ, ѻ҆ц҃а̀ безнача́льнаго, и҆  сн҃а, и҆ дх҃а жива́го. 
Бг҃оро́диченъ: Бг҃омт҃и ѻ҆трокови́це, черто́же  нбⷭ҇нагѡ цр҃ѧ̀ хрⷭ҇та̀, сп҃сѝ мл҃твами твои́ми, любо́вїю  пою́щыѧ тѧ̀. 
Сла́ва тебѣ̀ бж҃е на́шъ, сла́ва тебѣ̀. 
Данїи́лъ въ ро́вѣ ѕвѣ́ри оу҆кротѝ,  воздержа́нїѧ броздо́ю, и҆ мы̀ постѧ́щесѧ стра̑сти  оу҆дрꙋчи́мъ. 
І҆рмо́съ: Велича́емъ тѧ̀ всенепоро́чнꙋю мт҃рь  хрⷭ҇та̀ бг҃а на́шегѡ, ю҆́же ѡ҆сѣнѝ дх҃ъ ст҃ы́й.  
Свѣти́ленъ гла́са. (л. рч҃з ѡ҆б.) 
На стїхо́внѣ самогла́сенъ днѐ, два́жды, гла́съ  д҃: 
Въ лю́тꙋю прегрѣше́нїй мои́хъ скве́рнꙋ  ѡ҆блеко́хсѧ, и҆ ра́дости черто́га и҆згна́нъ бы́хъ,  оу҆ще́дри мѧ̀ неизглаго́ланнымъ твои́мъ бл҃гоꙋтро́бїемъ,  ꙗ҆́кѡ блꙋ́днаго сы́на, бж҃е, и҆ поми́лꙋй мѧ̀. 
Мꙋ́чениченъ: Кто̀ не диви́тсѧ зрѧ̀, ст҃і́и  мꙋ́чєницы, по́двигъ до́брый, и҆́мже подвиза́стесѧ; ка́кѡ  бо въ тѣлесѝ сꙋ́ще, безпло́тнаго врага̀ побѣди́сте,  хрⷭ҇та̀ и҆сповѣ́давше, и҆ крⷭ҇то́мъ воѡрꙋжи́вшесѧ;  тѣ́мже досто́йнѡ ꙗ҆ви́стесѧ де́мѡнѡвъ прогони́тели, и҆  ва́рварѡвъ бори́тели, непреста́ннѡ моли́те, сп҃сти́сѧ  дꙋша́мъ на́шымъ. 
Сла́ва, и҆ ны́нѣ, бг҃оро́диченъ, гла́съ то́йже:  Свѣщѐ неꙋгаси́маѧ, престо́ле пра́ведный, пречⷭ҇таѧ  влⷣчце, молѝ сп҃сти́сѧ дꙋша́мъ на́шымъ. 
На ѕ҃-мъ часѣ̀ тропа́рь прⷪ҇ро́чества, гла́съ д҃: 
Ꙗ҆́кѡ не́мощни є҆смы̀, и҆ разсла́блени грѣхмѝ,  и҆сцѣлѝ сокрꙋшє́нїѧ на̑ша, врачꙋ̀ дꙋ́шъ на́шихъ,  свѣ́дый оу҆́мъ человѣ́чь, чл҃вѣколю́бче. 
Прокі́менъ, ѱало́мъ м҃а, гла́съ д҃: Мл҃тва бг҃ꙋ  живота̀ моегѡ̀, рекꙋ̀ бг҃ꙋ: застꙋ́пникъ мо́й є҆сѝ.  Сті́хъ: И҆́мже ѡ҆́бразомъ жела́етъ є҆ле́нь на  и҆сто́чники водны̑ѧ: 
Прⷪ҇ро́чества и҆са́їина чте́нїе. [Глава̀ и҃, ст.  г҃і- к҃в, глава̀ ѳ҃, ст. а҃-з҃] 
Гдⷭ҇а си́лъ, того̀ ѡ҆ст҃и́те, и҆ то́й бꙋ́детъ  тебѣ̀ въ стра́хъ. И҆ а҆́ще бꙋ́деши оу҆пова́ѧ на него̀,  бꙋ́детъ тебѣ̀ во ѡ҆сщ҃е́нїе, а҆ не ꙗ҆́коже ѡ҆ ка́мень  претыка́нїѧ преткне́шисѧ, нижѐ ꙗ҆́кѡ ѡ҆ ка́мень  паде́нїѧ: до́мове же і҆а́кѡвли въ прꙋ́глѣ, и҆ въ  раздо́лїи сѣдѧ́щїи во і҆ерⷭ҇ли́мѣ. Сегѡ̀ ра́ди  и҆знемо́гꙋтъ въ ни́хъ мно́зи, и҆ падꙋ́тъ, и҆ сокрꙋша́тсѧ,  и҆ прибли́жатсѧ, и҆ ꙗ҆́ти бꙋ́дꙋтъ человѣ́цы въ  тверды́ни сꙋ́ще. Тогда̀ ꙗ҆вле́ни бꙋ́дꙋтъ печатлѣ́ющїи  зако́нъ, є҆́же не оу҆чи́тисѧ. И҆ рече́тъ: (л. рч҃и)  пождꙋ̀ бг҃а ѿвра́щшагѡ лицѐ своѐ ѿ до́мꙋ і҆а́кѡвлѧ,  и҆ оу҆пова́ѧ бꙋ́дꙋ на́нь. Сѐ а҆́зъ, и҆ дѣ́ти, ꙗ҆́же  мѝ дадѐ бг҃ъ: и҆ бꙋ́дꙋтъ зна́мєнїѧ, и҆ чꙋдеса̀ въ  домꙋ̀ і҆и҃левѣ ѿ гдⷭ҇а саваѡ́ѳа, и҆́же ѡ҆бита́етъ на  горѣ̀ сїѡ́нъ. И҆ а҆́ще рекꙋ́тъ къ ва́мъ: и҆зыщи́те  чревоволше́бникѡвъ, и҆ ѿ землѝ возглаша́ющихъ,  тщесло́вꙋющихъ, и҆̀же ѿ чре́ва глаша́ютъ: не ꙗ҆зы́къ  ли къ бг҃ꙋ своемꙋ̀ взы́щетъ, что̀ и҆спытꙋ́ютъ мє́ртвыѧ  ѡ҆ живы́хъ; зако́нъ бо въ по́мощь дадѐ, да рекꙋ́тъ не  ꙗ҆́коже сло́во сїѐ, за́нь же не лѣ́ть да́ры даѧ́ти. И҆  прїи́детъ на вы̀ жесто́къ гла́дъ, и҆ бꙋ́детъ, є҆гда̀  вза́лчете, ско́рбни бꙋ́дете, и҆ ѕло̀ рече́те кнѧ́зю, и҆  ѻ҆те́чествꙋ. И҆ воззрѧ́тъ на не́бо горѣ̀, и҆ на зе́млю  ни́зꙋ при́зрѧтъ, и҆ сѐ скꙋ́дость тѣ́сна, и҆ тьма̀,  ско́рбь и҆ тѣснота̀ и҆ тьма̀, ꙗ҆́коже не ви́дѣти: и҆  не ѡ҆скꙋдѣ́етъ въ тѣснотѣ̀ сы́й да́же до вре́мене.  Сїѐ пре́жде и҆спі́й, ско́рѡ творѝ страно̀ завꙋлѡ́нѧ, и҆  землѐ нефѳалі́млѧ, и҆ про́чїи при мо́ри живꙋ́щїи, и҆  ѡ҆б̾онꙋ̀ странꙋ̀ і҆ѻрда́на. Галїле́а ꙗ҆зы́кѡвъ, лю́дїе  ходѧ́щїи во тьмѣ̀, ви́дѣша свѣ́тъ ве́лїй: живꙋ́щїи во  странѣ̀ и҆ сѣ́ни сме́ртнѣй, свѣ́тъ возсїѧ́етъ на вы̀.  Мно́жайшыѧ лю́ди, ꙗ҆̀же и҆зве́лъ є҆сѝ въ весе́лїи  твое́мъ: и҆ возвеселѧ́тсѧ пред̾ тобо́ю, ꙗ҆́коже  веселѧ́щїисѧ въ жа́твꙋ, и҆ ꙗ҆́коже веселѧ́тсѧ дѣлѧ́щїи  кѡры́сти. занѐ ѿѧ́тсѧ ꙗ҆ре́мъ лежа́й на ни́хъ, и҆  же́злъ, и҆́же на вы́и и҆́хъ: же́злъ бо и҆стѧзꙋ́ющихъ  разсы́па гдⷭ҇ь, ꙗ҆́коже въ де́нь, и҆́же на мадїа́ма.  Ꙗ҆́кѡ всѧ́кꙋю ѻ҆де́ждꙋ со́браннꙋ ле́стїю, и҆ ри́зꙋ съ  примире́нїемъ ѿдадꙋ́тъ, и҆ восхотѧ́тъ, да бы́ша  ѻ҆гне́мъ сожже́ни бы́ли. Ꙗ҆́кѡ ѻ҆троча̀ роди́сѧ на́мъ,  сн҃ъ, и҆ даде́сѧ на́мъ, є҆гѡ́же нача́льство бы́сть на  ра́мѣ є҆гѡ̀: и҆ нарица́етсѧ и҆́мѧ є҆гѡ̀, вели́ка  совѣ́та а҆́гг҃лъ: чꙋ́денъ, совѣ́тникъ, бг҃ъ крѣ́пкїй,  властели́нъ, (л. рч҃и ѡ҆б.) кн҃зь ми́ра, ѻ҆ц҃ъ бꙋ́дꙋщагѡ  вѣ́ка: приведꙋ́ бо ми́ръ на кнѧ́зи, ми́ръ и҆ здра́вїе  є҆мꙋ̀. И҆ ве́лїе нача́льство є҆гѡ̀, и҆ ми́ра є҆гѡ̀  нѣ́сть предѣ́ла на прⷭ҇то́лѣ дв҃довѣ, и҆ на црⷭ҇твѣ  є҆гѡ̀, и҆спра́вити є҆̀, и҆ застꙋпи́ти є҆го̀ въ сꙋдѣ̀  и҆ пра́вдѣ, ѿ ны́нѣ и҆ до вѣ́ка: ре́вность гдⷭ҇а  саваѡ́ѳа сотвори́тъ сїѧ̑. 
Прокі́менъ, ѱало́мъ м҃в, гла́съ ѕ҃: Сп҃се́нїе  лица̀ моегѡ̀ и҆ бг҃ъ мо́й. Сті́хъ: Сꙋдѝ мѝ бж҃е, и҆  разсꙋдѝ прю̀ мою̀. 
Въ понедѣ́льникъ г҃-ѧ седми́цы ве́чера. 
На Гдⷭ҇и воззва́хъ поста́вимъ стїхѡ́въ ѕ҃, и҆  пое́мъ настоѧ́щыѧ подѡ́бны трипѣ́снца: и҆ мине́и г҃. 
Стїхи̑ры подѡ́бны господи́на і҆ѡ́сифа. Гла́съ а҃. 
Подо́бенъ: Всехва́льнїи мч҃ницы: 
По́стъ возлю́бимъ, дꙋшѝ стра̑сти лютѣ́йшыѧ  дѣ́йствомъ дх҃а оу҆вѧда́ющїй, и҆ бж҃е́ствєннаѧ  дѣѧ̑нїѧ дѣ́ѧти оу҆крѣплѧ́ющїй, и҆ оу҆́мъ на нб҃о  возсыла́ющїй, и҆ проще́нїе хода́тайствꙋющїй, ѡ҆ ни́хже  согрѣши́хомъ, да́рꙋемое ѿ бг҃а ще́драгѡ. 
Подо́бенъ: 
Всѐ житїѐ моѐ стꙋ́днѡ и҆жди́въ гдⷭ҇и, со  блꙋдни́цами ѻ҆каѧ́нный, ꙗ҆́коже блꙋ́дный оу҆миле́нїемъ  зовꙋ̀: ѻ҆́ч҃е нбⷭ҇ный, согрѣши́хъ, ѡ҆чи́сти и҆ сп҃си́  мѧ, и҆ не ѿри́ни менѐ самогѡ̀ ѿ тебѐ  оу҆дали́вшасѧ, и҆ бж҃е́ственными дѣ́лы ны́нѣ  ѡ҆бнища́вшагѡ. 
И҆́на стїхи́ра подо́бна господи́на ѳео́дѡра, гла́съ  г҃: Прїиди́те всѝ: 
Прїиди́те всѝ въ кѷмва́лѣхъ ѱало́мскихъ,  честно́е воздержа́нїе цѣлꙋ́юще, возгласи́мъ: въ не́мъ бо  мы́сленнѡ (л. рч҃ѳ) ѕмі́ѧ ѕлонача́льнаго расто́ргнемъ.  тѣ́мже со дерзнове́нїемъ возопїи́мъ хрⷭ҇тꙋ̀: пода́ждь  сп҃се неѡсꙋжде́ннѡ всест҃ы́й тво́й крⷭ҇тъ ви́дѣти, и҆  поклони́тисѧ, во ѱалмѣ́хъ и҆ пѣ́нїихъ пра́здновати  свѣ́тлѡ. 
И҆ мине́и г҃. Сла́ва и҆ ны́нѣ, бг҃оро́диченъ: 
Прокі́менъ, ѱало́мъ м҃г, гла́съ д҃: Ѡ҆ бз҃ѣ  похва́лимсѧ ве́сь де́нь, и҆ ѡ҆ и҆́мени твое́мъ  и҆сповѣ́мысѧ во вѣ́къ. Сті́хъ: Бж҃е, оу҆ши́ма  на́шима оу҆слы́шахомъ: 
Бытїѧ̀ чте́нїе. [Глава̀ ѕ҃, ст. ѳ҃-к҃в.] 
Нѡ́е человѣ́къ пра́веденъ, соверше́нъ сы́й въ  ро́дѣ свое́мъ, бг҃ꙋ оу҆годѝ нѡ́е. Роди́ же нѡ́е трѝ  сы́ны, си́ма, ха́ма, і҆а́феѳа. Растлѣ́сѧ же землѧ̀  пред̾ бг҃омъ, и҆ напо́лнисѧ землѧ̀ непра́вды. И҆ ви́дѣ  гдⷭ҇ь бг҃ъ зе́млю, и҆ бѣ̀ растлѣ́нна: ꙗ҆́кѡ растлѝ  всѧ́ка пло́ть пꙋ́ть сво́й на землѝ: И҆ речѐ гдⷭ҇ь бг҃ъ  нѡ́ю: вре́мѧ всѧ́кагѡ человѣ́ка прїи́де пред̾ мѧ̀,  ꙗ҆́кѡ и҆спо́лнисѧ землѧ̀ непра́вды ѿ ни́хъ: и҆ сѐ  а҆́зъ погꙋблю̀ и҆́хъ и҆ зе́млю. Сотворѝ оу҆̀бо себѣ̀  ковче́гъ ѿ дре́въ [негнїю́щихъ] четвероꙋго́льныхъ:  гнѣ́зда сотвори́ши въ ковче́зѣ, и҆ посмоли́ши є҆го̀  внꙋтрьꙋ́дꙋ и҆ внѣꙋ́дꙋ смоло́ю. И҆ та́кѡ сотвори́ши  ковче́гъ: тре́хъ сѡ́тъ лакте́й долгота̀ ковче́га, и҆  пѧти́десѧти лакте́й широта̀, и҆ три́десѧти лакте́й  высота̀ є҆гѡ̀. Собира́ѧ сво́домъ сотвори́ши ковче́гъ, и҆  въ ла́коть сверши́ши є҆го̀ свы́ше: две́рь же ковче́га  сотвори́ши ѿ страны̀: ѡ҆бита̑лища двокрѡ́вна и҆  трекрѡ́вна сотвори́ши въ не́мъ. А҆́зъ же сѐ наведꙋ̀  пото́пъ, во́дꙋ на зе́млю, погꙋби́ти всѧ́кꙋ пло́ть, въ  не́йже є҆́сть дꙋ́хъ жи́зни под̾ нб҃се́мъ: и҆ є҆ли̑ка  сꙋ́ть на землѝ, сконча́ютсѧ. И҆ поста́влю завѣ́тъ мо́й  съ тобо́ю: вни́деши же въ ковче́гъ ты̀, и҆ сы́нове твоѝ,  и҆ жена̀ (л. рч҃ѳ ѡ҆б.) твоѧ̀ и҆ жєны̀ сынѡ́въ твои́хъ  съ тобо́ю. И҆ ѿ всѣ́хъ скотѡ́въ, и҆ ѿ всѣ́хъ га̑дъ,  и҆ ѿ всѣ́хъ ѕвѣре́й, и҆ ѿ всѧ́кїѧ пло́ти, два̀ два̀  ѿ всѣ́хъ введе́ши въ ковче́гъ, да пита́еши съ собо́ю:  мꙋ́жескїй по́лъ и҆ же́нскїй бꙋ́дꙋтъ. Ѿ всѣ́хъ пти́цъ  перна́тыхъ по ро́дꙋ, и҆ ѿ всѣ́хъ скотѡ́въ по ро́дꙋ, и҆  ѿ всѣ́хъ гадѡ́въ по́лзающихъ по землѝ по ро́дꙋ и҆́хъ,  два̀ два̀ ѿ всѣ́хъ вни́дꙋтъ къ тебѣ̀, пита́тисѧ съ  тобо́ю, мꙋ́жескїй по́лъ и҆ же́нскїй. Ты́ же возмѝ себѣ̀  ѿ всѣ́хъ бра́шенъ, ꙗ҆̀же и҆́мате ꙗ҆́сти, и҆  собере́ши къ себѣ̀, и҆ бꙋ́дꙋтъ тебѣ̀ и҆ ѻ҆́нымъ  бра́шно. И҆ сотворѝ нѡ́е всѧ̑, є҆ли̑ка заповѣ́да  є҆мꙋ̀ гдⷭ҇ь бг҃ъ, та́кѡ сотворѝ. 
Прокі́менъ, ѱало́мъ м҃д, гла́съ ѕ҃: Помѧнꙋ̀  и҆́мѧ твоѐ во всѧ́комъ ро́дѣ и҆ ро́дѣ. Сті́хъ:  Ѿры́гнꙋ се́рдце моѐ сло́во бла́го: 
При́тчей чте́нїе. [Глава̀ и҃, ст. а҃-к҃а] 
Сы́не, ты̀ премꙋ́дрость проповѣ́ждь, да ра́зꙋмъ  послꙋ́шаетъ тебѐ. На высо́кихъ бо крае́хъ є҆́сть,  посредѣ́ же сте́зь стои́тъ: При вратѣ́хъ бо си́льныхъ  присѣди́тъ, во вхо́дѣхъ же пое́тсѧ. Ва́съ ѽ  человѣ́цы, молю̀, и҆ вдаю̀ мо́й гла́съ сынѡ́мъ  человѣ́чєскимъ. Оу҆разꙋмѣ́йте неѕло́бивїи кова́рство,  ненака́заннїи же приложи́те се́рдце. Послꙋ́шайте менѐ:  честна̑ѧ бо рекꙋ̀, и҆ и҆знесꙋ̀ ѿ оу҆сте́нъ пра̑ваѧ.  Ꙗ҆́кѡ и҆́стинѣ поꙋчи́тсѧ горта́нь мо́й, ме́рзки же  предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ, ничто́же въ ни́хъ стро́потно, нижѐ  развраще́нно: Всѧ̑ пра̑ва разꙋмѣва́ющымъ, и҆ пра̑ва  ѡ҆брѣта́ющымъ ра́зꙋмъ. Прїими́те наказа́нїе, а҆ не  сребро̀, и҆ ра́зꙋмъ па́че зла́та и҆скꙋше́на: и҆збира́йте  же вѣ́дѣнїе па́че зла́та чи́ста. Лꙋ́чше бо премꙋ́дрость  ка́менїй многоцѣ́нныхъ, (л. с҃) всѧ́кое же честно́е  недосто́йно є҆ѧ̀ є҆́сть. А҆́зъ премꙋ́дрость всели́хъ  совѣ́тъ и҆ ра́зꙋмъ, и҆ смы́слъ а҆́зъ призва́хъ. Стра́хъ  гдⷭ҇нь ненави́дитъ непра̑вды, досаждє́нїѧ же и҆  горды̑ни, и҆ пꙋти̑ лꙋка́выхъ: возненави́дѣхъ же а҆́зъ  развращє́нныѧ пꙋти̑ ѕлы́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. Мно́ю  ца́рїе ца́рствꙋютъ, и҆ си́льнїи пи́шꙋтъ пра́вдꙋ. Мно́ю  вельмѡ́жи велича́ютсѧ, и҆ власти́тели мно́ю держа́тъ  зе́млю. А҆́зъ лю́бѧщыѧ мѧ̀ люблю̀, и҆́щꙋщїи же менѐ  ѡ҆брѧ́щꙋтъ бл҃года́ть. Бога́тство и҆ сла́ва моѧ̀ є҆́сть,  и҆ стѧжа́нїе мно́гихъ и҆ пра́вда. Лꙋ́чше є҆́сть плоди́ти  менѐ па́че зла́та и҆ ка́менїѧ дра́га: мои́ же плоды̀  лꙋ́чше сребра̀ и҆збра́нна. Въ пꙋте́хъ пра́вды хождꙋ̀, и҆  посредѣ̀ сте́зь ѡ҆правда́нїѧ живꙋ̀: Да раздѣлю̀  лю́бѧщымъ мѧ̀ и҆мѣ́нїе, и҆ сокрѡ́вища и҆́хъ и҆спо́лню  бл҃ги́хъ. 
На стїхо́внѣ самогла́сенъ днѐ, два́жды. Гла́съ  в҃: 
Ѻ҆́ч҃е бл҃гі́й, ѿ всѣ́хъ ꙗ҆̀же да́лъ мѝ  є҆сѝ, ѡ҆бнажѝ мѧ̀ безꙋ́мїе моѐ: оу҆дали́хсѧ ѿ  тебѐ, и҆ порабо́тахъ стра́нномꙋ граждани́нꙋ, живѡ́тнаѧ  мє́рзкаѧ пасо́хъ, и҆ ни тѣ́хъ пи́щи насы́тихсѧ. тѣ́мже  притеко́хъ къ тебѣ̀, вѣ́дый твоѐ бл҃гоꙋтро́бїе:  покры́й мою̀ наготꙋ̀ человѣколю́бїемъ твои́мъ, и҆ сп҃сѝ  мѧ̀. 
Мꙋ́чениченъ: Ст҃ы̑мъ мч҃нкѡмъ молѧ́щымсѧ ѡ҆ на́съ,  и҆ хрⷭ҇та̀ пою́щымъ, всѧ́каѧ пре́лесть преста̀, и҆  человѣ́ческїй ро́дъ вѣ́рою сп҃са́етсѧ. 
Сла́ва, и҆ ны́нѣ, бг҃оро́диченъ, гла́съ то́йже:  Ѿ ложе́снъ твои́хъ дв҃и́ческихъ свѣ́тъ мі́рови  возсїѧ̀, сло́вомъ сло́во: того̀ молѝ чⷭ҇таѧ всест҃а́ѧ  дв҃о, и҆зба́витисѧ дꙋша́мъ на́шымъ ѿ сѣ́тей вра́жїихъ.  (л. с҃ ѡ҆б.) 
Во вто́рникъ г҃-ѧ седми́цы на оу҆́трени, 
трⷪ҇чны гла́са. По а҃-мъ стїхосло́вїи сѣда́льны  оу҆мили́тєльны ѻ҆смогла́сника. По в҃-мъ же  стїхосло́вїи сѣда́ленъ господи́на і҆ѡ́сифа, гла́съ а҃. 
Подо́бенъ: Ка́мени запеча́танꙋ: 
Посто́мъ и҆ моле́нїемъ себѐ ѡ҆чи́стимъ, и҆ ѡ҆  оу҆бо́гихъ промышле́нїемъ бг҃ꙋ оу҆годи́мъ. воздо́хнемъ,  воспла́чемсѧ те́плѣ, ꙗ҆́кѡ и҆́мамы вре́мѧ ѡ҆браще́нїѧ:  да пла́ча вѣ́чнагѡ сꙋ́щагѡ въ пла́мени гее́нны  и҆зба́вимсѧ, сла́вꙋ возсыла́юще хрⷭ҇тꙋ̀, покаѧ́нїе  ѡ҆предѣли́вшемꙋ человѣ́кѡмъ всѣ̑мъ, ѡ҆браща́ющымсѧ  мы́сли пра́востїю. [Два́жды.] 
Бг҃оро́диченъ: Рꙋ́цѣ твоѝ бж҃е́ственнїи, и҆́миже  содѣ́телѧ носи́ла є҆сѝ дв҃о прест҃а́ѧ, воплоще́нна  бж҃ество́мъ, просте́рши оу҆молѝ, и҆зба́витисѧ на́мъ ѿ  и҆скꙋше́нїй, и҆ страсте́й, и҆ бѣ́дъ, восхвалѧ́ющымъ тѧ̀  любо́вїю и҆ вопїю́щымъ тебѣ̀: сла́ва все́льшемꙋсѧ въ  тѧ̀, сла́ва проше́дшемꙋ и҆з̾ тебѐ, сла́ва свободи́вшемꙋ  на́съ ржⷭ҇тво́мъ твои́мъ. 
По г҃-мъ стїхосло́вїи сѣда́ленъ господи́на  ѳео́дѡра, гла́съ г҃. 
Подо́бенъ: Да веселѧ́тсѧ: 
Посто́мъ веселѧ́щесѧ, пѣ́сньми ра́дꙋющесѧ, и҆  мл҃твами держа́вꙋ на всѧ̑ стра̑сти ѡ҆бносѧ́ще, попере́мъ  ловлє́нїѧ велїа́рѡва, возопїи́мъ хрⷭ҇тꙋ̀ послѣ́дꙋюще:  крⷭ҇тъ тво́й ви́дѣти сподо́би на́съ, ꙗ҆́кѡ ще́дръ,  подаѧ̀ на́мъ ве́лїю млⷭ҇ть. [Два́жды.] 
Бг҃оро́диченъ: Подо́бенъ: Красотѣ̀ дѣ́вства: 
Бг҃обл҃же́ннаѧ мт҃и безневѣ́стнаѧ, болѣ́знꙋющꙋю  мою̀ дꙋ́шꙋ оу҆врачꙋ́й, ꙗ҆́кѡ содержи́мь є҆́смь лю́тѣ  прегрѣше́ньми бцⷣе. ѿѻнꙋ́дꙋже и҆ взыва́ю тѝ  воздыха́нїемъ (л. с҃а) се́рдца моегѡ̀: прїимѝ мѧ̀  всенепоро́чнаѧ, многосогрѣши́вшаго, да дерзнове́нїемъ  вопїю̀ тѝ: ра́дꙋйсѧ бж҃їе жили́ще. 
Канѡ́нъ въ мине́и, и҆ настоѧ́щїй трипѣ́снецъ,  господи́на і҆ѡ́сифа. 
И҆ стїхосло́витсѧ пѣ́снь. Гла́съ а҃. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ бг҃ъ а҆́зъ  є҆́смь, порабощє́ныѧ лю́ди і҆и҃лєвы, мѡѷсе́ю  народоводи́ти въ пꙋсты́ни повелѣ́вый, и҆ сп҃сы́й ꙗ҆́кѡ  си́ленъ вла́стїю мое́ю. 
Присво́илъ мѧ̀ є҆сѝ ба́нею креще́нїѧ, пребл҃гі́й  ѻ҆́ч҃е, бога́тствомъ всѧ́кимъ оу҆краси́въ до́брыхъ: но  порабо́тахъ хотѧ̀ неплѡ́днымъ помыслѡ́мъ, тѣ́мже  ѡ҆бнища́хъ. 
Млⷭ҇тивъ, млⷭ҇тивъ, млⷭ҇тивъ бꙋ́ди мѝ гдⷭ҇и,  сꙋдѝ сꙋ́дъ мо́й мнѣ̀, пра́ведный сꙋдїѐ, ма́лое моѐ  воздыха́нїе за млⷭ҇ть ве́лїю прїе́мъ хрⷭ҇тѐ, и҆ не  пре́зри менѐ. 
Совле́кшесѧ скве́рныѧ ѻ҆де́жды невоздержа́нїѧ,  ѡ҆блече́мсѧ въ свѣ́тлꙋю ри́зꙋ воздержа́нїѧ, и҆ свѣ́тли  бы́вше, свѣ́тлое и҆зба́вителѧ дости́гнемъ воста́нїе. 
Бг҃оро́диченъ: Сп҃сѝ мѧ̀, сп҃сѝ мѧ̀ сп҃са  ро́ждшаѧ: ви́ждь ско́рбь мою̀ чⷭ҇таѧ, ю҆́же мно́жество  безмѣ́рныхъ мои́хъ ѕѡ́лъ притворѧ́етъ по всѧ̑ дни̑,  ѻ҆каѧ́ннѣй мое́й дꙋшѝ, ѿ неча́ѧнїѧ. 
И҆́ный господи́на ѳео́дѡра, гла́съ г҃.  
І҆рмо́съ: Ви́дите ви́дите: 
Ви́дите ви́дите, ꙗ҆́кѡ а҆́зъ є҆́смь, сп҃се́нїе  ва́мъ и҆сточи́вый, ꙗ҆́кѡ бг҃ъ, є҆́же воздержа́нїемъ  всѝ земні́и почерпи́те. 
Ви́дите ви́дите, ꙗ҆́кѡ а҆́зъ є҆́смь, вре́мѧ  ѡ҆предѣли́вый сщ҃е́нное, ст҃о́е ва́мъ, во оу҆чрежде́нїе  дꙋше́вное, поста̀ по́прище. (л. с҃а ѡ҆б.) 
Сла́ва: Трⷪ҇цꙋ просла́вимъ, є҆ди́ницѣ  поклони́мсѧ, безнача́льномꙋ безнача́льнагѡ ѻ҆ц҃а̀ сн҃ꙋ  є҆диноро́дномꙋ, дх҃ꙋ сопресто́льномꙋ, и҆ ѻ҆ц҃ꙋ̀  соприсносꙋ́щномꙋ. 
Бг҃оро́диченъ: Молѝ непреста́ннѡ сп҃са  всенепоро́чнаѧ, тѧ̀ бг҃ꙋ оу҆сты̀ и҆ дꙋше́ю  и҆сповѣ́дающымъ, ѿ всѧ́кагѡ ѡ҆бстоѧ́нїѧ и҆зба́витисѧ. 
Сла́ва тебѣ̀ бж҃е на́шъ, сла́ва тебѣ̀. 
Ве́лїй є҆сѝ гдⷭ҇и и҆ чꙋ̑дна дѣла̀ твоѧ̑, ꙗ҆́кѡ  въ ро́вѣ неснѣде́на показа́лъ є҆сѝ и҆ногда̀ данїи́ла  ѿ львѡ́въ, посто́мъ ѡ҆гражда́ема. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  сп҃съ мі́ра, свѣ́тъ и҆́стинный, и҆сто́чникъ жи́зни, сн҃ъ  бж҃їй. 
Пѣ́снь и҃. 
І҆рмо́съ: Є҆гѡ́же оу҆жаса́ютсѧ: 
Пла́чꙋ и҆ рыда́ю, ча́съ помышлѧ́ѧ, во́ньже и҆́мамъ  предста́ти престо́лꙋ стра́шномꙋ, мꙋче́нїємъ пови́ненъ  мно́гихъ мои́хъ ѕѡ́лъ, ꙗ҆̀же въ невѣ́дѣнїи сотвори́хъ,  и҆ ра́зꙋмѣ. 
Мѡѷсе́й ѡ҆чисти́лище по́стъ ѡ҆брѣ́тъ, бг҃а  разꙋмѣ̀ є҆ди́наго чи́стаго: дꙋшѐ моѧ̀ посто́мъ  ѡ҆чи́стисѧ, да прибли́жишисѧ бг҃ꙋ чл҃вѣколю́бцꙋ. 
По́стъ возлю́бимъ, ма́терь добродѣ́телей: пи́щꙋ  возненави́димъ, роди́тельницꙋ страсте́й, и҆ воззове́мъ:  ѻ҆́ч҃е, и҆́же на нб҃сѣ́хъ, сп҃сѝ на́съ, сп҃сѝ  мл҃твами ст҃ы́хъ твои́хъ. 
Бг҃оро́диченъ: Сꙋдїю̀, є҆го́же родила̀ є҆сѝ  дв҃о марїа́мъ, оу҆молѝ въ ча́съ мѧ̀ сꙋда̀ оу҆ще́дрити  чⷭ҇таѧ, и҆ сп҃стѝ ѡ҆сꙋжде́ннаго, є҆ди́на  предста́тельнице ро́дꙋ человѣ́ческомꙋ. (л. с҃в) 
И҆́ный. І҆рмо́съ: Въ пла́мень ко ѻ҆трокѡ́мъ: 
Постѡ́въ пресвѣ́тлꙋю бл҃года́ть прїе́мше,  добродѣ́тельми ѡ҆блиста́имсѧ, ти̑хаѧ ли́ца, ти̑хїѧ и҆  ѻ҆бы́чаи показꙋ́юще, дꙋше́внагѡ оу҆строе́нїѧ. 
Пости́всѧ є҆лїссе́й, ѻ҆́трока сѡмані́тїдѣ  подадѐ жи́ва. ѡ҆ се́мъ разꙋмѣ́имъ бра́тїе, по́стъ ко́ль  до́бръ, ко́ль вели́къ, ко́ль бг҃одарова́ннаѧ бл҃года́ть. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Со ѻ҆ц҃е́мъ сн҃ꙋ поклони́мсѧ, и҆ дх҃ꙋ  ст҃о́мꙋ въ трⷪ҇цѣ є҆ди́нѣй, со а҆́гг҃лы зовꙋ́ще  бре́нными оу҆сты̀: сла́ва въ вы́шнихъ бг҃ꙋ, и҆́же въ  трⷪ҇цѣ. 
Бг҃оро́диченъ: Ѻ҆троча̀ ражда́еши, дѣ́вствꙋющи  є҆ди́на бг҃ора́дованнаѧ, та́йна вели́каѧ, оу҆жа́сное  чꙋ́до: бг҃а бо родила̀ є҆сѝ воплоще́нна, сп҃са мі́рꙋ. 
Сла́ва тебѣ̀ бж҃е на́шъ, сла́ва тебѣ̀. 
Да никто́же на́съ оу҆ны́нїемъ и҆ лѣ́ностїю  ѡ҆бложи́тсѧ, ѽ бра́тїе! вре́мѧ дѣ́ланїѧ, ча́съ  торжества̀: кто̀ премꙋ́дръ оу҆́бѡ во є҆ди́нъ де́нь  прїѡбрѣстѝ всѧ̑ вѣ́ки; 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Въ пла́мень ко ѻ҆трокѡ́мъ  є҆врє́йскимъ снизше́дшаго, бж҃їею си́лою, и҆  ꙗ҆́вльшагосѧ гдⷭ҇а, сщ҃е́нницы бл҃гослови́те, и҆  превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Свѣтоно́сный ѻ҆́блакъ: 
Въ грѣхо́внꙋю пꙋчи́нꙋ, во ѿча́ѧнїѧ глꙋбинꙋ̀, въ  треволнє́нїѧ помышле́нїй, и҆ страсте́й бꙋ́ри впа́дъ  вопїю̀: млⷭ҇ти бе́здно, помозѝ мѝ, и҆ твои́мъ  бл҃гоꙋтро́бїемъ ѡ҆дождѝ мѝ ѡ҆чище́нїе грѣхѡ́въ. (л.  с҃в ѡ҆б.) 
Поще́нїемъ тѣ́ло, воздержа́нїемъ дꙋ́хъ, слеза́ми  дꙋ́шꙋ ѡ҆чи́стимъ вѣ́рнїи, и҆ чи́сти чи́стагѡ свѣ́тлѡ  оу҆срѧ́щемъ, зрѧ́ще сп҃си́тєльныѧ стрⷭ҇ти, ꙗ҆̀же  претерпѣ̀ на́съ ра́ди и҆зба́витель. 
Ꙗ҆́кѡ мыта́рь стеню̀, ꙗ҆́коже блꙋдни́ца слезю̀,  ꙗ҆́кѡ разбо́йникъ вопїю̀: помѧнѝ мѧ̀ ще́дре, ꙗ҆́кѡ  слѣпы́й зовꙋ̀ тѝ: сн҃е бж҃їй, ѿве́рзи ѻ҆́чи дꙋшѝ  моеѧ̀, ѡ҆слѣплє́нныѧ ѕло́бою льсти́вагѡ запина́телѧ. 
Бг҃оро́диченъ: Несѣко́мꙋю го́рꙋ, непроходи́мꙋю  две́рь, вы́шшꙋю нб҃сѐ и҆ тва́ри всеѧ̀, добро́тꙋ  і҆а́кѡвлю, рꙋ́чкꙋ всезлатꙋ́ю, и҆ мо́стъ, и҆ мт҃рь  зижди́телѧ, дв҃ꙋ оу҆бл҃жи́мъ вѣ́рнїи. 
И҆́ный. І҆рмо́съ: На сїна́йстѣй горѣ̀: 
Настоѧ́щыѧ дни̑ поразꙋмѣ́вше, па́че всѣ́хъ  сщ҃е́нныхъ, мл҃твы бг҃ꙋ возсле́мъ, со́вѣстїю чи́стою,  ча́стѡ прекланѧ́юще колѣ̑на, и҆ глаго́люще: гдⷭ҇и,  прїимѝ молє́нїѧ и҆ мл҃твы рабѡ́въ твои́хъ при́снѡ. 
Лю́дїе сѣдо́ша, ꙗ҆́коже пи́шетсѧ, ꙗ҆́сти же и҆  пи́ти, и҆ воста́ша и҆гра́ти, слꙋжа́ще и҆стꙋка́нномꙋ  веельфегѡ́рꙋ: ви́ждь ѡ҆б̾ѧде́нїѧ лю̑тыѧ вѡ́лны. мы́ же  пости́мсѧ, и҆ просла́вимсѧ, ꙗ҆́кѡ вели́кїй мѡѷсе́й. 
Сла́ва: Сꙋщество́мъ є҆ди́ница є҆́сть несѣко́ма,  пребж҃е́ственнаѧ трⷪ҇ца, соединѧ́ема є҆стество́мъ,  дѣли́тсѧ ли́цы сво́йственнѡ: несѣко́ма бо сѣче́тсѧ,  є҆ди́но сꙋ́щи трои́тсѧ: сїѧ̀ ѻ҆ц҃ъ є҆́сть, сн҃ъ, и҆  дх҃ъ живы́й соблюда́ющаѧ всѐ. 
И҆ ны́нѣ: Ѻ҆трокороди́тельницꙋ дв҃ꙋ кто̀ слы́ша,  и҆ мт҃рь без̾ мꙋ́жа; мр҃і́е соверша́еши чꙋ́до: но скажи́  ми, ка́кѡ, не и҆спытꙋ́й глꙋбины̀ бг҃орожде́нїѧ моегѡ̀,  сїѐ всеи́стинное па́че человѣ́ческагѡ оу҆ма̀  постиже́нїе. (л. с҃г) 
Сла́ва тебѣ̀ бж҃е на́шъ, сла́ва тебѣ̀. 
Ꙗ҆́кѡ тво́й гнѣ́въ нестерпи́мый на грѣ́шники,  кто̀ про́чее стерпи́тъ гдⷭ҇и, ѿ сегѡ̀ преще́нїѧ;  безмѣ́рнꙋю и҆мѣ́ѧй млⷭ҇ть, сп҃сѝ мѧ̀ бл҃гоꙋтро́бїемъ  твои́мъ не по дѣлѡ́мъ мои̑мъ мнѡ́гимъ и҆ лю̑тымъ. 
І҆рмо́съ: На сїна́йстѣй горѣ̀, ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ, данїи́лъ же тѧ̀ ви́дѣ го́рꙋ несѣко́мꙋю,  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Свѣти́ленъ гла́са. 
На стїхо́внѣ самогла́сенъ днѐ, два́жды. Гла́съ  з҃: 
Согрѣши́хъ, и҆сповѣ́даюсѧ тебѣ̀ гдⷭ҇и, блꙋ́дный  а҆́зъ, не смѣ́ю на нб҃о воззрѣ́ти ѻ҆чи́ма, ѿтꙋ́дꙋ бо  ѿпа́дъ, бы́хъ ѻ҆каѧ́ненъ: согрѣши́хъ на нб҃о и҆  пред̾ тобо́ю, и҆ нѣ́смь досто́инъ нарещи́сѧ сы́нъ  тво́й, самого̀ себѐ ѿрица́ю, не тре́бꙋю  ѡ҆глаго́льникѡвъ, нижѐ па́ки свидѣ́телей: и҆́мамъ  ѡ҆блича́ющїй мѧ̀ блꙋ́дъ, и҆́мамъ ѡ҆блича́ющее ѕло́е  житїѐ, и҆́мамъ посрамлѧ́ющꙋю ѡ҆держа́щꙋю мою̀ наготꙋ̀,  къ срамотѣ́ же рꙋ̑бы, и҆́миже ѡ҆дѣ́ѧнъ є҆́смь.  бл҃гоꙋтро́бне ѻ҆́ч҃е, сн҃е є҆диноро́дный, дш҃е ст҃ы́й,  ка́ющасѧ мѧ̀ прїимѝ, и҆ поми́лꙋй мѧ̀. 
Мч҃нченъ: Посредѣ̀ сꙋди́ща законопрестꙋ̑пникъ,  ра́дꙋющесѧ вопїѧ́хꙋ страстоте́рпцы твоѝ: гдⷭ҇и сла́ва  тебѣ̀. 
Сла́ва, и҆ ны́нѣ, бг҃оро́диченъ. 
Подо́бенъ: 
Роди́лсѧ є҆сѝ ѿ дв҃ы несказа́ннѡ хрⷭ҇тѐ, и҆  просвѣти́лъ є҆сѝ сꙋ́щыѧ во тьмѣ̀, вопїю́щыѧ: гдⷭ҇и  сла́ва тебѣ̀. 
На ѕ҃-мъ часѣ̀ тропа́рь прⷪ҇ро́чества, гла́съ з҃: 
Сп҃се́нїе на́ше є҆сѝ гдⷭ҇и, и҆ защи́титель въ  де́нь печа́ли, поми́лꙋй на́съ по вели́цѣй млⷭ҇ти твое́й  чл҃вѣколю́бче. (л. с҃г ѡ҆б.) 
Прокі́менъ, ѱало́мъ м҃є, гла́съ д҃: Гдⷭ҇ь си́лъ  съ на́ми, застꙋ́пникъ на́шъ бг҃ъ і҆а́кѡвль. Сті́хъ:  Бг҃ъ на́мъ прибѣ́жище и҆ си́ла. 
Прⷪ҇ро́чества и҆са́їина чте́нїе. [Глава̀ ѳ҃, ст. ѳ҃-  к҃а. глава̀ і҃, ст. а҃-д҃.] 
Та́кѡ глаго́летъ гдⷭ҇ь: оу҆разꙋмѣ́ютъ всѝ  лю́дїе є҆фре́мѡвы, и҆ живꙋ́щїи въ самарі́и, въ  досажде́нїи и҆ высо́комъ се́рдцѣ глаго́люще: Плі̑нѳы  падо́ша, но прїиди́те, и҆зсѣче́мъ ка́менїе, и҆  посѣче́мъ черни́чїе и҆ ке́дры, и҆ сози́ждемъ себѣ̀  сто́лпъ. И҆ разрꙋши́тъ бг҃ъ востаю́щыѧ на го́рꙋ сїѡ́ню,  и҆ врагѝ є҆гѡ̀ разсы́плетъ: Сѷрі́ю ѿ востѡ́къ  со́лнца, и҆ є҆́ллины ѿ за́пада со́лнца, поѧда́ющыѧ  і҆и҃лѧ всѣ́ми оу҆сты̀, во всѣ́хъ си́хъ не ѿврати́сѧ  ꙗ҆́рость є҆гѡ̀, но є҆щѐ рꙋка̀ є҆гѡ̀ высока̀. И҆  лю́дїе не ѡ҆брати́шасѧ, до́ндеже ꙗ҆́звени бы́ша, и҆  гдⷭ҇а не взыска́ша. И҆ ѿѧ́тъ гдⷭ҇ь ѿ і҆и҃лѧ главꙋ̀ и҆  ѻ҆́шибъ, вели́ка и҆ ма́ла, во є҆ди́нъ де́нь: Ста́рца,  и҆ чꙋдѧ́щихсѧ ли́цамъ, сїѐ нача́ло: и҆ прⷪ҇ро́ка  оу҆ча́ща беззакѡ́ннаѧ, се́й ѻ҆́шибъ. И҆ бꙋ́дꙋтъ  блажа́щїи люде́й си́хъ льстѧ́ще, и҆ льстѧ́тъ, ꙗ҆́кѡ да  поглотѧ́тъ ѧ҆̀. Сегѡ̀ ра́ди ѡ҆ ю҆́ношахъ и҆́хъ не  возвесели́тсѧ гдⷭ҇ь, и҆ сиро́тъ и҆́хъ, и҆ вдови́цъ и҆́хъ  не поми́лꙋетъ: ꙗ҆́кѡ всѝ беззако́ннїи и҆ лꙋка́вїи, и҆  всѧ̑каѧ оу҆ста̀ глаго́лютъ непра́вдꙋ. во всѣ́хъ си́хъ  не ѿврати́сѧ ꙗ҆́рость є҆гѡ̀, но є҆щѐ рꙋка̀ є҆гѡ̀  высока̀. И҆ разгори́тсѧ ꙗ҆́кѡ ѻ҆́гнь беззако́нїе, и҆  ꙗ҆́кѡ тро́скотъ сꙋхі́й поѧде́нъ бꙋ́детъ ѻ҆гне́мъ: и҆  разгори́тсѧ въ ча́щахъ дꙋбра́вныхъ, и҆ поѧ́стъ, ꙗ҆̀же  ѻ҆́крестъ холмѡ́въ всѧ̑. За ꙗ҆́рость гнѣ́ва гдⷭ҇нѧ  сгорѣ̀ всѧ̀ землѧ̀, и҆ бꙋ́дꙋтъ лю́дїе, ꙗ҆́кѡ ѻ҆гне́мъ  пожже́ни: человѣ́къ бра́та своегѡ̀ не поми́лꙋетъ. Но  оу҆клони́тсѧ на де́сно, ꙗ҆́кѡ вза́лчетъ, и҆ снѣ́сть  ѿ шꙋ́їихъ, и҆ не насы́титсѧ человѣ́къ ꙗ҆ды́й плѡ́ти  мы́шцы своеѧ̀: снѣ́сть бо манассі́й є҆фре́мово, и҆  є҆фре́мъ (л. с҃д) манассі́ино, ꙗ҆́кѡ вкꙋ́пѣ повою́ютъ  і҆ꙋ́дꙋ. Во всѣ́хъ си́хъ не ѿврати́сѧ ꙗ҆́рость  [є҆гѡ̀] но є҆щѐ рꙋка̀ є҆гѡ̀ высока̀. Го́ре пи́шꙋщымъ  лꙋка́вство: пи́шꙋщїи бо, лꙋка́вство пи́шꙋтъ:  Оу҆клонѧ́юще сꙋ́дъ оу҆бо́гихъ, восхища́юще сꙋ́дъ  ни́щихъ люде́й мои́хъ, ꙗ҆́кѡ бы́ти и҆̀мъ вдови́цѣ въ  расхище́нїе, и҆ сиротѣ̀ въ разграбле́нїе. И҆ что̀  сотворѧ́тъ въ де́нь посѣще́нїѧ; ско́рбь бо ва́мъ  ѿдале́че прїи́детъ, и҆ къ комꙋ̀ прибѣ́гнете, да  помо́жетъ ва́мъ; и҆ гдѣ̀ ѡ҆ста́вите сла́вꙋ ва́шꙋ, Є҆́же  не впа́сти въ плѣне́нїе; и҆ под̾ оу҆бїе́нными падꙋ́тъ:  и҆ во всѣ́хъ си́хъ не ѿврати́сѧ гнѣ́въ є҆гѡ̀, но  є҆щѐ рꙋка̀ є҆гѡ̀ высока̀. 
Прокі́менъ, ѱало́мъ м҃ѕ, гла́съ г҃: По́йте бг҃ꙋ  на́шемꙋ, по́йте, по́йте цр҃е́ви на́шемꙋ, по́йте.  Сті́хъ: Всѝ ꙗ҆зы́цы восплещи́те рꙋка́ми: 
Во вто́рникъ г҃-ѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ ѕ҃. И҆  пое́мъ подо́бны трипѣ́снца г҃, и҆ мине́и г҃. Подо́бенъ  господи́на і҆ѡ́сифа. Гла́съ г҃: Поста́виша три́десѧть  сре́брєникъ: 
Гдⷭ҇и, крⷭ҇то́мъ оу҆би́вый льсти́ваго, ѿ  пре́лести є҆гѡ̀ и҆зба́ви мѧ̀ согрѣша́ющаго, и҆  прельща́ема: и҆ посто́мъ ѡ҆чи́стивъ мѧ̀, да́ждь мѝ твоѧ̑  хотѣ̑нїѧ соверши́ти, ꙗ҆́кѡ да ви́ждꙋ влⷣко, ра́дꙋѧсѧ,  чⷭ҇тны̑ѧ стрⷭ҇ти твоѧ̑. 
Подо́бенъ: 
Оу҆ѧзви́хсѧ сла́дости ѻ҆рꙋ́жїемъ, гдⷭ҇и, и҆  лю́тѣ ве́сь оу҆мертви́хсѧ, и҆сцѣлѝ, и҆ ѡ҆живѝ  смире́ннꙋю мою̀ дꙋ́шꙋ, копїе́мъ прободы́йсѧ влⷣко: и҆  оу҆ѧ́звена стрѣло́ю врага̀, ꙗ҆́кѡ ще́дръ и҆сцѣлѝ, и҆  чⷭ҇тны́хъ твои́хъ страсте́й прича́стника мѧ̀ покажѝ. (л.  с҃д ѡ҆б.) 
И҆́на стїхи́ра господи́на ѳео́дѡра, гла́съ в҃. 
Подо́бенъ: Да ра́спнетсѧ: 
Поще́нїемъ гдⷭ҇и, дꙋ́шы просвѣти́вше, да  сподо́бимсѧ неѡсꙋжде́ннѡ крⷭ҇тъ тво́й ви́дѣти въ  ра́дости, и҆ поклони́тисѧ стра́хомъ и҆ любо́вїю:  просвѣща́етъ бо то́й стрⷭ҇ти твоѧ̑ вѡ́льныѧ, ꙗ҆̀же  бл҃говолѝ дости́гнꙋти на́мъ, ꙗ҆́кѡ чл҃вѣколю́бецъ. 
И҆ въ мине́и г҃. Сла́ва, и҆ ны́нѣ, бг҃оро́диченъ. 
Прокі́менъ, ѱало́мъ м҃з, гла́съ г҃: Ве́лїй  гдⷭ҇ь, и҆ хва́ленъ ѕѣлѡ̀, во гра́дѣ бг҃а на́шегѡ.  Сті́хъ: Во гра́дѣ гдⷭ҇а си́лъ, во гра́дѣ бг҃а  на́шегѡ. 
Бытїѧ̀ чте́нїе. [Глава̀ з҃ ст. а҃-є҃.] 
Речѐ гдⷭ҇ь бг҃ъ къ нѡ́ю: вни́ди ты̀ и҆ ве́сь  до́мъ тво́й въ ковче́гъ, ꙗ҆́кѡ тѧ̀ ви́дѣхъ пра́ведна  предо мно́ю въ ро́дѣ се́мъ. Ѿ скотѡ́въ же чи́стыхъ  введѝ къ себѣ̀ се́дмь се́дмь, мꙋ́жескїй по́лъ и҆  же́нскїй: ѿ скотѡ́въ же нечи́стыхъ два̀ два̀, мꙋ́жескїй  по́лъ и҆ же́нскїй. И҆ ѿ пти́цъ нбⷭ҇ныхъ чи́стыхъ се́дмь  се́дмь, мꙋ́жескїй по́лъ и҆ же́нскїй, и҆ ѿ всѣ́хъ  пти́цъ нечи́стыхъ двѣ̀ двѣ̀, мꙋ́жескїй по́лъ и҆  же́нскїй, препита́ти сѣ́мѧ по все́й землѝ. Є҆ще́ бо  дне́й се́дмь, а҆́зъ наведꙋ̀ до́ждь на зе́млю  четы́редесѧть дне́й и҆ четы́редесѧть ноще́й: и҆ потреблю̀  всѧ́кое воста́нїе, є҆́же сотвори́хъ, ѿ лица̀ всеѧ̀  землѝ. И҆ сотворѝ нѡ́е всѧ̑ є҆ли̑ка заповѣ́да є҆мꙋ̀  гдⷭ҇ь бг҃ъ. 
Прокі́менъ, ѱало́мъ м҃и, гла́съ в҃: Оу҆ста̀  моѧ̑ возглаго́лютъ премꙋ́дрость, и҆ поꙋче́нїе се́рдца  моегѡ̀ ра́зꙋмъ. Сті́хъ: Оу҆слы́шите сїѧ̑ всѝ  ꙗ҆зы́цы. 
При́тчей чте́нїе. [Глава̀ и҃, ст. л҃в-л҃ѕ. глава̀  ѳ҃, ст. а҃- а҃і.] 
Сы́не, послꙋ́шай менѐ: и҆ бл҃же́ни, и҆̀же пꙋти̑  моѧ̑ сохранѧ́тъ. Оу҆слы́шите премꙋ́дрость, и҆  оу҆мꙋдри́тесѧ, и҆ не ѿмещи́те. Бл҃же́нъ мꙋ́жъ, и҆́же  послꙋ́шаетъ (л. с҃є) менѐ, и҆ человѣ́къ, и҆́же пꙋти̑  моѧ̑ сохрани́тъ, бдѧ́й при мои́хъ две́рехъ при́снѡ,  соблюда́ѧй пра́ги мои́хъ вхо́дѡвъ: И҆схо́ди бо моѝ,  и҆схо́ди живота̀, и҆ оу҆готовлѧ́етсѧ хотѣ́нїе ѿ  гдⷭ҇а. Согрѣша́ющїи же въ мѧ̀, нече́ствꙋютъ на своѧ̑  дꙋ́шы: и҆ ненави́дѧщїи мѧ̀, лю́бѧтъ сме́рть. Премꙋ́рость  созда̀ себѣ̀ до́мъ, и҆ оу҆твердѝ столпѡ́въ се́дмь:  закла̀ своѧ̑ же́ртвєннаѧ, и҆ растворѝ въ ча́ши свое́й  вїно̀, и҆ оу҆гото́ва свою̀ трапе́зꙋ. Посла̀ своѧ̑ рабы̑,  созыва́ющи съ высо́кимъ проповѣ́данїемъ на ча́шꙋ,  глаго́лющи: И҆́же є҆́сть безꙋ́менъ, да оу҆клони́тсѧ ко  мнѣ̀: И҆ тре́бꙋющымъ оу҆ма̀, речѐ прїиди́те, ꙗ҆ди́те  мо́й хлѣ́бъ, и҆ пі́йте вїно̀, є҆́же раствори́хъ ва́мъ.  Ѡ҆ста́вите безꙋ́мїе, и҆ жи́ви бꙋ́дете: да во вѣ́ки  воцарите́сѧ: и҆ взыщи́те ра́зꙋма да поживетѐ, и҆  и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ,  прїи́метъ себѣ̀ безче́стїе: ѡ҆блича́ѧй же нечести́ваго,  поро́чна сотвори́тъ себѐ: [ѡ҆бличє́нїѧ бо нечести́вомꙋ  ра̑ны є҆мꙋ̀]. Не ѡ҆блича́й ѕлы́хъ, да не возненави́дѧтъ  тебѐ: ѡ҆блича́й премꙋ́дра, и҆ возлю́битъ тѧ̀. Да́ждь  премꙋ́дромꙋ винꙋ̀, и҆ премꙋ́дрѣйшїй бꙋ́детъ: сказꙋ́й  пра́ведномꙋ, и҆ приложи́тъ прїима́ти. Нача́ло  премꙋ́дрости стра́хъ гдⷭ҇нь, и҆ совѣ́тъ ст҃ы́хъ ра́зꙋмъ:  разꙋмѣ́ти бо зако́нъ, по́мысла є҆́сть бл҃га́гѡ. Си́мъ  бо ѡ҆́бразомъ мно́гое поживе́ши вре́мѧ, и҆ приложа́тсѧ  тебѣ̀ лѣ̑та живота̀ твоегѡ̀. 
На стїхо́внѣ самогла́сенъ днѐ, два́жды. Гла́съ  в҃: 
Ѻ҆ц҃а̀ тѧ̀ созда́телѧ написа́ти дерза́ю гдⷭ҇и,  живо́тное сы́й земноро́дное, твоегѡ̀ причаща́ѧсѧ  ѡ҆́браза, а҆́ще и҆ сыно́вства погрѣши́хъ, блꙋ́днѡ  пожи́въ, и҆ забве́нїемъ твои́хъ дарѡ́въ и҆жди́въ  бога́тство. да не оу҆́бѡ ѿрече́ши мѧ̀, твоемꙋ̀  бл҃говоли́вый сн҃ꙋ є҆диноро́дномꙋ, крⷭ҇тъ (л. с҃є ѡ҆б.)  менѐ ра́ди пло́тїю и҆ сме́рть претерпѣ́ти: но  оу҆бл҃жи́въ присво́й къ себѣ̀ чл҃вѣколю́бче. 
Мч҃нченъ: Ли́цы мч҃никъ проти́вишасѧ мꙋчи́телємъ,  глаго́люще: мы̀ во́инствꙋемъ цр҃ю̀ си́лъ: а҆́ще и҆  ѻ҆гню̀ и҆ мꙋ́камъ преда́сте на́съ, не ѿмета́емсѧ  трⷪ҇ческїѧ си́лы. 
Сла́ва, и҆ ны́нѣ, крⷭ҇тобг҃оро́диченъ, гла́съ  то́йже. 
Подо́бенъ: Є҆гда̀ ѿ дре́ва: 
Є҆гда̀ тѧ̀ беззако́ннїи лю́дїе, сп҃се, живота̀  всѣ́хъ на дре́вѣ ѡ҆бѣ́сиша, тогда̀ и҆ всечⷭ҇таѧ  а҆́гница и҆ мт҃и твоѧ̀, предстоѧ́щи рыда́ше пла́чꙋщи:  ча́до моѐ сладча́йшее, свѣ́те моє́ю ѻ҆́чїю, оу҆вы̀  мнѣ̀, ка́кѡ посредѣ̀ ѕлодѣ́евъ къ дре́вꙋ  пригвозди́тисѧ претерпѣ́лъ є҆сѝ, зе́млю повѣ́сивый на  вода́хъ; 
Въ сре́дꙋ г҃-ѧ седми́цы на оу҆́трени трⷪ҇чны. 
По а҃-мъ стїхосло́вїи сѣда́льны крє́стныѧ  ѻ҆смогла́сника. По в҃-мъ же стїхосло́вїи глаго́лемъ  настоѧ́щїй сѣда́ленъ господи́на і҆ѡ́сифа, гла́съ г҃. 
Подо́бенъ: Красотѣ̀ дѣ́вства: 
Дре́вомъ оу҆вѧди́лъ є҆сѝ пла́мень влⷣко  престꙋпле́нїѧ на крⷭ҇тъ возвыша́емь, и҆ оу҆мертви́лъ  є҆сѝ врага̀, оу҆мертви́всѧ во́лею. тѣ́мже тѧ̀ молю̀,  пло́ти моеѧ̀ хотѣ̑нїѧ оу҆мертвѝ, и҆ ѡ҆живѝ  ѻ҆каѧ́нное се́рдце моѐ, посто́мъ страстоꙋбі́йственнымъ,  ѡ҆чи́стивъ мѧ̀ ѿ всѧ́кїѧ скве́рны, ꙗ҆́кѡ  бл҃гоꙋтро́бенъ. 
Сла́ва, то́йже. 
И҆ ны́нѣ, крⷭ҇тобг҃оро́диченъ. Подо́бенъ: 
Поно́снꙋю ще́дре сме́рть, распѧ́тїемъ, во́лею  претерпѣ́лъ є҆сѝ: є҆го́же ро́ждшаѧ тѧ̀ хрⷭ҇тѐ,  зрѧ́щи (л. с҃ѕ) оу҆ѧзвлѧ́шесѧ, оу҆тро́бою терза́шесѧ,  ма́терски рыда́ше. є҆ѧ́же мл҃твами, за милосе́рдїе  млⷭ҇ти твоеѧ̀ оу҆ще́дри, и҆ сп҃сѝ мі́ръ, взе́млѧй сегѡ̀  грѣ́хъ. 
По г҃-мъ стїхосло́вїи сѣда́ленъ, гла́съ в҃. 
Подо́бенъ: Воскре́съ ѿ гро́ба: 
Свѣ́тлꙋю преходѧ́ще по́стнꙋю трапе́зꙋ, вопїи́мъ:  всѧ̑ соблюдѝ гдⷭ҇и въ ми́рѣ, всѧ́кагѡ кова́рства  вра́жїѧ и҆збавлѧ́ѧ, и҆ сподо́би на́съ ꙗ҆́кѡ пребл҃гі́й,  крⷭ҇тъ тво́й чⷭ҇тны́й любо́вїю лобыза́ти, и҆́мже млⷭ҇ти  твоѧ̑ подаѧ̀ вселе́ннѣй, є҆ди́не многомлⷭ҇тиве. 
Сла́ва, то́йже. 
И҆ ны́нѣ, крⷭ҇тобг҃оро́диченъ, гла́съ то́йже. 
Подо́бенъ: Милосе́рдїѧ: 
Дв҃а и҆ мт҃и твоѧ̀ хрⷭ҇тѐ, на дре́вѣ зрѧ́щи тѧ̀  ме́ртва просте́рта, пла́чꙋщи го́рькѡ, вопїю́щи  глаго́лаше: что̀ стра́шное сїѐ та́инство; всѣ̑мъ  да́рꙋѧй жи́знь вѣ́чнꙋю, во́лею на крⷭ҇тѣ̀ ка́кѡ  оу҆мира́еши сме́ртїю поно́сною; 
Канѡ́нъ въ мине́и, и҆ настоѧ́щїй трипѣ́снецъ  господи́на і҆ѡ́сифа. 
И҆ стїхосло́витсѧ пѣ́снь. Гла́съ г҃. 
Пѣ́снь г҃. 
І҆рмо́съ: Оу҆твержде́нїе: 
Сраспина́ема на́съ ра́ди распе́ншемꙋсѧ,  оу҆мертви́мъ всѧ̑ плѡтскі́ѧ оу҆́ды въ постѣ́хъ, и҆  мл҃твахъ, и҆ моле́нїихъ. 
Те́рнїе грѣха̀ и҆скорени́вый крⷭ҇то́мъ твои́мъ  гдⷭ҇и, тернѡ́внаѧ помышлє́нїѧ оу҆ма̀ моегѡ̀ и҆сто́ргни. 
Воѡрꙋжи́вше мы̑сли посто́мъ, побѣжда́имъ чꙋжді̑ѧ  полкѝ бѣсѡ́вскїѧ, си́лою крⷭ҇та̀ ѡ҆гражда́еми. 
Бг҃оро́диченъ: Воплоща́емое и҆з̾ тебѐ про́йде  сло́во, паде́нїе пречⷭ҇таѧ пра́ѻтєцъ, за милосе́рдїе  щедро́тъ, и҆справлѧ́ѧ. (л. с҃ѕ ѡ҆б.) 
И҆́ный господи́на ѳео́дѡра, гла́съ в҃. 
І҆рмо́съ: Оу҆твердѝ на́съ въ тебѣ̀ гдⷭ҇и: 
Тво́й животво́рный крⷭ҇тъ гдⷭ҇и, печа́ть мнѣ̀  є҆́сть во сп҃се́нїе: тѣ́мъ бо сопротивоборца̀  оу҆пражнѧ́ѧ, воспѣва́ю тѧ̀ ꙗ҆́кѡ бг҃а всеси́льнаго. 
Дре́во кре́стное пло́дъ принесѐ мі́рꙋ,  ѡ҆живле́нїѧ присносꙋ́щнагѡ: є҆гѡ́же мы̀ вкꙋша́юще, ѿ  сме́рти хрⷭ҇тѐ и҆збавлѧ́емсѧ. 
Трⷪ҇ченъ: Трѝ є҆ди́нагѡ зра́ка ли́ца сла́влю,  ѻ҆ц҃а̀, сн҃а, и҆ дх҃а є҆ди́нꙋ держа́вꙋ бж҃ества̀:  ца́рствꙋющи бо и҆ є҆динонача́льствꙋетъ ꙗ҆́кѡ бг҃ъ. 
И҆ ны́нѣ, бг҃оро́диченъ: Ржⷭ҇тво̀ твоѐ чⷭ҇таѧ,  стра́шно є҆́сть: бг҃ъ бо є҆́сть вочл҃вѣ́чивыйсѧ,  безлѣ́тнѡ ѿ ѻ҆ц҃а̀ рожде́йсѧ, и҆ и҆з̾ тебѐ въ  послѣ̑днѧѧ без̾ мꙋ́жа роди́всѧ. 
Сла́ва тебѣ̀ бж҃е на́шъ, сла́ва тебѣ̀. 
Бл҃года́ть крⷭ҇та̀ предпросїѧ́вши мі́рꙋ къ  бж҃е́ствєннымъ твои̑мъ страсте́мъ ще́дре, призыва́етъ  всѧ̑ ны̀: и҆́мже вѣ́рнѡ поклони́тисѧ сподо́би. 
І҆рмо́съ: Оу҆твердѝ на́съ въ тебѣ̀ гдⷭ҇и,  дре́вомъ оу҆мерщве́й грѣ́хъ, и҆ стра́хъ тво́й всадѝ въ  сердца̀ на́съ пою́щихъ тѧ̀. 
Пѣ́снь и҃. 
І҆рмо́съ: Нестерпи́момꙋ ѻ҆гню̀: 
Крⷭ҇то́мъ нача̑ла побѣди́вый, и҆ вла̑сти  тє́мныѧ, свѣтода́вче, є҆гда̀ прїи́деши со вла́стїю  сꙋди́ти мі́рꙋ всемꙋ̀, да не моѧ̑ сло́ве ѡ҆б̾ѧви́ши  та̑йнаѧ, да мно́гое твоѐ прославлѧ́ю бл҃гоꙋтро́бїе. 
Сꙋди́мь сꙋдїѧ̀ пред̾ сꙋди́щемъ ста́лъ є҆сѝ,  ѡ҆сꙋжда́ѧ враждꙋ̀ крⷭ҇то́мъ твои́мъ, долготерпѣли́ве  правосꙋ́де. (л. с҃з) тѣ́мже ѡ҆сꙋжде́нїѧ вѣ́чнагѡ  и҆зба́ви, стра́хомъ зовꙋ́щыѧ и҆ превозносѧ́щыѧ твоѐ  чл҃вѣколю́бїе. 
Поста̀ ѻ҆гне́мъ ѡ҆бостри́вшесѧ дѣ́ти  бл҃гочести́вїи, возвыше́ный дре́вле пла́мень,  бж҃е́ственною росо́ю оу҆гаси́ша вои́стиннꙋ. и҆ мы̀  постѧ́щесѧ, пє́щи всѣ́хъ страсте́й оу҆гаси́мъ, ꙗ҆́кѡ  да гее́нскагѡ и҆збѣ́гнемъ пла́мене. 
Бг҃оро́диченъ: И҆з̾ тебѐ бж҃їѧ мꙋ́дрость хра́мъ  себѣ̀ созда́вши, воплоти́сѧ неизрече́ннымъ  снизхожде́нїемъ, ѻ҆трокови́це неискꙋсобра́чнаѧ: ты́ бо  є҆ди́на ѿ всѣ́хъ родѡ́въ и҆збра́нна є҆сѝ  нетлѣ́ннаѧ, нетлѣ́ннагѡ въ жили́ще сло́ва. 
И҆́ный. І҆рмо́съ: Въ кꙋпинѣ̀ мѡѷсе́ю: 
Носѧ́й всѧ̑ сло́вомъ, менѐ ра́ди всѧ̑ терпи́ши,  заꙋшє́нїѧ, и҆ ѡ҆плева̑нїѧ, и҆ распѧ́тїе хрⷭ҇тѐ: хвалю̀  вели̑чїѧ твоегѡ̀ чл҃вѣколю́бїѧ во всѧ̑ вѣ́ки. 
Закала́ешисѧ хрⷭ҇тѐ ꙗ҆́кѡ а҆́гнецъ, прободе́нъ  въ ре́бра твоѧ̑, да мѧ̀ ѻ҆вча̀ заблꙋ́ждшее сп҃се́ши ѿ  сѣ́ти дїа́воли, и҆ до́брѣй твое́й ѡ҆гра́дѣ причте́ши  во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Бж҃ество̀ є҆ди́но трⷪ҇це,  нераздѣ́льное є҆стество̀, раздѣ́льно же ли́цы,  присносꙋ́щнаѧ держа́во, ѻ҆́ч҃е, сн҃е, и҆ дш҃е ст҃ы́й,  тѧ̀ пѣсносло́вимъ во всѧ̑ вѣ́ки. 
Бг҃оро́диченъ: Бг҃ороди́тельнице чⷭ҇таѧ, нб҃снаѧ  две́ре, сп҃си̑тельнаѧ врата̀, всѣ́хъ хрїстїа́нъ мольбꙋ̀  прїимѝ, тебѐ бл҃жа́щихъ во всѧ̑ вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Ѡ҆ крⷭ҇тѣ̀ твое́мъ хрⷭ҇тѐ, сщ҃е́нницы хва́лѧтсѧ,  и҆́ноки оу҆крѣплѧ́ютсѧ, всѧ́кїй просвѣща́етсѧ  вѣ́рный: сподо́би мѧ̀ сего̀ ви́дѣти, и҆ поклони́тисѧ,  и҆ пѣ́ти во вѣ́ки. (л. с҃з ѡ҆б.) 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀, по́йте,  бл҃гослови́те и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Въ зако́нѣ сѣ́ни: 
Ѕмі́ѧ мѡѷсе́й на дре́во возне́съ, ѡ҆бразова́ше  тѧ̀ і҆и҃се на крⷭ҇тѣ̀ во́лею вознесе́на, и҆ лꙋка́вагѡ  ꙗ҆дови́тꙋю ѕло́бꙋ и҆згна́вшаго, къ себѣ́ же человѣ́ки  привле́кша, чл҃вѣколю́бче. 
Ѻ҆гне́мъ мѧ̀ твоегѡ̀ стра́ха ѡ҆чи́сти, возжига́ѧ  въ мое́й дꙋшѝ бж҃е́ственнꙋю твою̀ любо́вь, и҆ крⷭ҇то́мъ  твои́мъ ѡ҆гради́ мѧ, є҆́же прельстѝ ве́тхїй  запина́тель, сластьмѝ ѡ҆мрачи́въ моѐ хрⷭ҇тѐ  помышле́нїе. 
Скве́рныхъ помышле́нїй, и҆ дѣѧ́нїй ѕлы́хъ,  пости́мсѧ бра́тїе, ѡ҆чи́стимъ сердца̀, впери́мсѧ  бж҃е́ственными добродѣ́тельми, и҆ долѣре́вностныѧ  ѕло́бы стремле́нїй оу҆клони́мсѧ, да па́схꙋ вели́кꙋю  свѣтоно́снїи оу҆́зримъ. 
Бг҃оро́диченъ: И҆з̾ тебѐ въ на́шꙋ нищетꙋ̀ дв҃о,  хотѧ̀ ѡ҆блече́сѧ, бога́тый є҆стество́мъ, ви́димь же  на́мъ бы́сть неви́димый вы́шними ли́ки пѣва́емый,  сокрꙋше́нный ѡ҆́бразъ ѡ҆бновлѧ́ѧ бл҃госты́нею. 
И҆́ный. І҆рмо́съ: Тебѐ мы́сленнꙋю: 
Тебѐ на крⷭ҇тѣ̀ рꙋ́цѣ распросте́рша и҆  четвероконє́чнаѧ присво́ивша, и҆́мже ко ѻ҆ц҃ꙋ̀  ѡ҆брѣто́хомъ вхо́дъ, сн҃е бж҃їй, всѝ велича́емъ. 
Тебѐ те́рнїемъ хрⷭ҇тѐ вѣнча́вше, беззако́ннїи  бїѧ́хꙋ, и҆ распѧ́ша, є҆гѡ́же ра́ди поднебє́снаѧ  колеба́шасѧ всѧ̑: мы́ же сп҃сшесѧ тѧ̀ велича́емъ. 
Трⷪ҇ченъ: Тѧ̀ трисвѣ́тлое ст҃о́е бж҃ество̀, всѐ  содержа́щее, и҆ хранѧ́щее при́снѡ, ѻ҆ц҃а̀, сн҃а же, и҆  дх҃а жива́го, пѣ́сньми немо́лчными велича́емъ. (л. с҃и) 
Бг҃оро́диченъ: Тѧ̀ свѣ́тлый ѻ҆́блакъ дх҃а, и҆з̾  негѡ́же на́мъ возсїѧ̀ свѣ́тъ непристꙋ́пный, хрⷭ҇то́съ,  пра́вды вели́кое сл҃нце, пѣ́сньми бцⷣе велича́емъ. 
Сла́ва тебѣ̀ бж҃е на́шъ, сла́ва тебѣ̀. 
Ты̀ на́мъ свѣ́тъ, ст҃о́е сложе́нїе, ѡ҆долѣ́нїе  побѣ́ды, хрⷭ҇то́въ крⷭ҇те, ты̀ на́мъ воздержа́нїе  оу҆сладѝ, и҆ тебѣ̀ поклони́тисѧ сподо́би. 
І҆рмо́съ: Тебѐ мы́сленнꙋю и҆ ѡ҆дꙋшевле́ннꙋю  лѣ́вствицꙋ, на не́йже бг҃ъ на́шъ оу҆тверди́сѧ, є҆́юже  къ небесѝ ѡ҆брѣто́хомъ восхожде́нїе, пѣ́сньми бцⷣе  велича́емъ. 
Свѣти́ленъ гла́са. 
На стїхо́внѣ самогла́сенъ днѐ, два́жды, гла́съ  в҃: 
Въ че́сти сы́й сыновства̀, ѻ҆ц҃а̀ бл҃га́гѡ  несмы́сленный а҆́зъ не разꙋмѣ́хъ: но себѐ сла́вы  лиши́хъ, бога́тство ѕлѣ̀ и҆жди́въ бл҃года́ти.  недоста́точествꙋемь же бж҃е́ственныѧ пи́щи, ласка́тель  бы́хъ скве́рномꙋ граждани́нꙋ, ѿ негѡ́же по́сланъ бы́хъ  въ дꙋшетлѣ́нное є҆гѡ̀ село̀, живы́й блꙋ́днѡ, пасо́мь  бы́хъ со скоты̀, и҆ сласте́мъ рабо́таѧ не насыща́хсѧ: но  ѡ҆бра́щьсѧ вопїю̀ бл҃гоꙋтро́бномꙋ и҆ ще́дромꙋ ѻ҆ц҃ꙋ̀: на  нб҃о и҆ пред̾ тобо́ю согрѣши́хъ, поми́лꙋй мѧ̀. 
Мч҃нченъ: Ст҃ы́хъ твои́хъ мно́жєства мо́лѧтъ тѧ̀  хрⷭ҇тѐ, поми́лꙋй ны̀, ꙗ҆́кѡ чл҃вѣколю́бецъ. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Є҆гда̀ ѿ дре́ва: 
Болѣ̑зни претерпѣ́вшаѧ мнѡ́гїѧ въ распѧ́тїи сн҃а  и҆ бг҃а твоегѡ̀ пречⷭ҇таѧ, воздыха́ла є҆сѝ слезѧ́щи, и҆  вопїѧ́ла є҆сѝ го́рькѡ: оу҆вы̀ мнѣ̀ ча́до сладча́йшее!  непра́веднѡ ка́кѡ стра́ждеши, хотѧ́й и҆зба́вити сꙋ́щыѧ  ѿ а҆да́ма земнорѡ́дныѧ; тѣ́мъ всест҃а́ѧ дв҃о, тѧ̀  мо́лимъ вѣ́рою, ми́лостива на́мъ сего̀ сотворѝ. (л. с҃и  ѡ҆б.) 
На ѕ҃-мъ часѣ̀ тропа́рь прⷪ҇ро́чества. Гла́съ  и҃: 
Соста́ва дѣ́лъ въ на́съ нѣ́сть гдⷭ҇и: ми́лостивъ  є҆сѝ чл҃вѣколю́бче, дѣ́лъ рꙋ́къ твои́хъ не пре́зри  безгрѣ́шне. 
Прокі́менъ, ѱало́мъ м҃ѳ. Гла́съ д҃: Пожрѝ  бг҃ови же́ртвꙋ хвалы̀, и҆ возда́ждь вы́шнемꙋ мл҃твы  твоѧ̑. Сті́хъ: Бг҃ъ богѡ́въ гдⷭ҇ь глаго́ла, и҆  призва̀ зе́млю: 
Прⷪ҇ро́чества и҆са́їина чте́нїе. [Глава̀ і҃, ст.  в҃і-к҃] 
Бꙋ́детъ, є҆гда̀ сконча́етъ гдⷭ҇ь всѧ̑ творѧ̀ въ  горѣ̀ сїѡ́ни, во і҆ерꙋсали́мѣ, наведе́тъ на оу҆́мъ  вели́кїй, на кнѧ́зѧ а҆ссѷрі́йска, и҆ на высотꙋ̀ сла́вы  ѻ҆́чїю є҆гѡ̀. Рече́ бо: крѣ́постїю рꙋкѝ моеѧ̀  сотворю̀, и҆ премꙋ́дростїю ра́зꙋма [моегѡ̀] ѿимꙋ̀  предѣ́лы ꙗ҆зы́кѡвъ, и҆ си́лꙋ и҆́хъ плѣню̀: И҆ сотрѧсꙋ̀  гра́ды населє́ныѧ, и҆ вселе́ннꙋю всю̀ ѡ҆б̾имꙋ̀ рꙋко́ю  мое́ю ꙗ҆́кѡ гнѣздо̀, и҆ ꙗ҆́кѡ ѡ҆ста́влєнаѧ ꙗ҆́ица  возмꙋ̀, и҆ нѣ́сть, и҆́же оу҆бѣжи́тъ менѐ, и҆лѝ  проти́вꙋ мнѣ̀ рече́тъ, и҆ ѿве́рзетъ оу҆ста̀, и҆  глꙋми́тъ. Є҆да̀ просла́витсѧ сѣки́ра без̾ сѣкꙋ́щагѡ  є҆́ю; и҆лѝ вознесе́тсѧ пила̀ без̾ влекꙋ́щагѡ ю҆̀;  та́кожде а҆́ще кто̀ во́зметъ же́злъ, и҆лѝ дре́во: и҆ не  та́кѡ. Но по́слетъ гдⷭ҇ь саваѡ́ѳъ на твою̀ че́сть  безче́стїе, и҆ на твою̀ сла́вꙋ ѻ҆́гнь горѧ̀ возгори́тсѧ.  И҆ бꙋ́детъ свѣ́тъ і҆и҃левъ во ѻ҆́гнь, и҆ ѡ҆свѧти́тъ  є҆го̀ ѻ҆гне́мъ горѧ́щимъ, и҆ поѧ́стъ ꙗ҆́кѡ сѣ́но  вещество̀. Въ то́й де́нь оу҆га́снꙋтъ го́ры и҆ хо́лми, и҆  дꙋбра̑вы, и҆ поѧ́стъ ѿ дꙋшѝ да́же до пло́тей: и҆  бꙋ́детъ бѣжа́й, ꙗ҆́кѡ бѣжа́й ѿ пла́мене горѧ́ща. И҆  ѡ҆ста́вльшїисѧ ѿ ни́хъ бꙋ́дꙋтъ въ число̀, и҆ ѻ҆троча̀  ма́лое напи́шетъ ѧ҆̀. И҆ бꙋ́детъ въ то́й де́нь, не  приложи́тсѧ къ томꙋ̀ ѡ҆ста́нокъ і҆и҃левъ, и҆ сп҃се́ннїи  і҆а́кѡвли не бꙋ́дꙋтъ ктомꙋ̀ оу҆пова́юще на ѡ҆би́дѣвшыѧ  и҆́хъ: но бꙋ́дꙋтъ оу҆пова́юще на бг҃а ст҃а́го і҆и҃лева  и҆́стиною. 
Прокі́менъ, ѱало́мъ н҃, гла́съ ѕ҃: Поми́лꙋй мѧ̀  бж҃е, по вели́цѣй млⷭ҇ти твое́й. Сті́хъ: Се́рдце  чи́сто сози́жди во мнѣ̀ бж҃е. (л. с҃ѳ) 
Въ сре́дꙋ г҃-ѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ і҃. И҆  пое́мъ самогла́сенъ два́жды: и҆ мч҃нченъ, и҆ трѝ  подѡ́бны трипѣ́снца. 
Самогла́сенъ, гла́съ д҃: 
Блꙋ́днѡ расточи́хъ ѻ҆ч҃еское моѐ бога́тство,  пꙋ́стъ бы́хъ, во странѣ̀ всели́хсѧ лꙋка́выхъ гра́жданъ,  и҆ безсловє́снымъ оу҆подо́бихсѧ несмы́слєннымъ  скотѡ́мъ, и҆ всѧ́кїѧ ѡ҆бнажи́хсѧ бж҃е́ственныѧ  бл҃года́ти. тѣ́мже ѡ҆бра́щьсѧ вопїю̀ тебѣ̀  бл҃гоꙋтро́бномꙋ и҆ ще́дромꙋ ѻ҆ц҃ꙋ̀: согрѣши́хъ, прїимѝ  мѧ̀ ка́ющасѧ бж҃е, и҆ поми́лꙋй мѧ̀. 
Мч҃нченъ: Жє́ртвы ѡ҆дꙋшевлє́нныѧ, всесожжє́нїѧ  словє́снаѧ, мꙋ́чєницы гдⷭ҇ни, заколє́нїѧ совершє́ннаѧ  бж҃їѧ, бг҃а зна̑ющаѧ, и҆ бг҃омъ зна́ємаѧ ѻ҆вча́та,  и҆́хже ѡ҆гра́да волкѡ́мъ невхо́дна, моли́тесѧ и҆ на́мъ  оу҆пасє́ннымъ бы́ти съ ва́ми на водѣ̀ поко́ѧ. 
Дрꙋгі́ѧ стїхи̑ры господи́на і҆ѡ́сифа. Гла́съ ѕ҃. 
Подо́бенъ: Всю̀ ѿложи́вше: 
Со́лнца мы́сленнагѡ зари̑ ꙗ҆́вльшесѧ бг҃ови́дцы  а҆пⷭ҇ли, просвѣще́нїе и҆спроси́те дꙋша́мъ на́шымъ, и҆  страсте́й и҆зба́витисѧ мра́чныѧ тьмы̀, и҆ де́нь  сп҃си́тельный ви́дѣти помоли́тесѧ, посто́мъ и҆ моле́ньми  сердца̀ ѡ҆чи́стившымъ, ꙗ҆̀же лꙋка́вый оу҆ѧзвѝ, ꙗ҆́кѡ  да ва́съ вѣ́рою сп҃са́еми чти́мъ при́снѡ, всемꙋ́дрымъ  проповѣ́данїемъ мі́ръ спа́сшыѧ. 
Подо́бенъ: 
Въ странꙋ̀ блꙋ́дный ѿше́дъ ѕло́бы, ѕлѣ̀  и҆жди́хъ є҆́же мѝ ѻ҆́ч҃е бл҃гоꙋтро́бне, бога́тство  да́лъ є҆сѝ, и҆ гла́домъ (л. с҃ѳ ѡ҆б.) та́ю бл҃ги́хъ  дѣ́лъ, и҆ стꙋдо́мъ престꙋпле́нїѧ сѐ ѡ҆дѣ́ѧхсѧ,  бл҃года́ти бж҃їѧ ѡ҆бнажа́ѧсѧ, и҆ зовꙋ́ ти: согрѣши́хъ,  вѣ́мъ бо твою̀ бл҃гость, прїимѝ мѧ̀ ꙗ҆́кѡ є҆ди́наго,  ще́дре, ѿ нае́мникѡвъ твои́хъ хрⷭ҇тѐ, а҆пⷭ҇тѡлъ  моле́ньми возлю́бльшихъ тѧ̀. 
И҆́на стїхи́ра подо́бна господи́на ѳео́дѡра. 
Гла́съ то́йже. Подо́бенъ: Ѡ҆деснꙋ́ю сп҃са: 
А҆пⷭ҇ли сп҃сѡвы, свѣти̑ла вселе́нныѧ и҆  бл҃годѣ́телїе и҆ сп҃си́телїе, бж҃їѧ сла́вы ꙗ҆́кѡ  небеса̀ повѣ́дателїе, и҆ преꙋкраше́ннїи ѕвѣзда́ми  чꙋде́съ, и҆ зна́меньми и҆сцѣле́нїй, прилѣ́жнѡ ѡ҆ на́съ  мл҃твы гдⷭ҇ви принеси́те, въ воню̀ чⷭ҇тꙋю, мл҃твы прїѧ́ти  на́шѧ, и҆ сподо́битисѧ всѣ̑мъ живоно́снагѡ крⷭ҇та̀ и҆  цѣлова́ти, и҆ ви́дѣти стра́хомъ. тогѡ̀ поклоне́нїемъ  низпослѝ на́мъ млⷭ҇ти твоѧ̑ сп҃се, ꙗ҆́кѡ  чл҃вѣколю́бецъ. 
И҆ въ мине́и д҃. 
Сла́ва, и҆ ны́нѣ, бг҃оро́диченъ: 
Прокі́менъ, ѱало́мъ н҃а, гла́съ д҃: Оу҆пова́хъ  на млⷭ҇ть бж҃їю во вѣ́ки, и҆ въ вѣ́къ вѣ́ка. Сті́хъ:  Что̀ хва́лишисѧ во ѕло́бѣ си́льне; 
Бытїѧ̀ чте́нїе. [Глава̀ з҃, ст. ѕ҃-ѳ҃.] 
Нѡ́е бѣ̀ лѣ́тъ шестѝ сѡ́тъ, и҆ пото́пъ во́дный  бы́сть на землѝ. Вни́де же нѡ́е, и҆ сы́нове є҆гѡ̀, и҆  жена̀ є҆гѡ̀, и҆ жєны̀ сынѡ́въ є҆гѡ̀ съ ни́мъ въ  ковче́гъ, воды̀ ра́ди пото́па. И҆ ѿ пти́цъ чи́стыхъ, и҆  ѿ пти́цъ нечи́стыхъ, и҆ ѿ скѡ́тъ чи́стыхъ, и҆ ѿ  скѡ́тъ нечи́стыхъ, [и҆ ѿ ѕвѣре́й,] и҆ ѿ всѣ́хъ  гадѡ́въ пресмыка́ющихсѧ по землѝ: Два̀ два̀ внидо́ша къ  нѡ́ю въ ковче́гъ, мꙋ́жескїй по́лъ и҆ же́нскїй, ꙗ҆́коже  заповѣ́да [гдⷭ҇ь] бг҃ъ нѡ́ю. (л. с҃і) 
Прокі́менъ, ѱало́мъ н҃в, гла́съ д҃: Внегда̀  возврати́тъ гдⷭ҇ь плѣне́нїе люде́й свои́хъ. Сті́хъ:  Речѐ безꙋ́мный въ се́рдцѣ свое́мъ: нѣ́сть бг҃ъ. 
При́тчей чте́нїе. [Глава̀ ѳ҃, ст. в҃і-и҃і.] 
Сы́не, а҆́ще премꙋ́дръ бꙋ́деши, себѣ̀ премꙋ́дръ  бꙋ́деши, и҆ и҆́скрєннимъ твои̑мъ: а҆́ще же ѕо́лъ  бꙋ́деши, є҆ди́нъ почерпне́ши ѕла̑ѧ. сы́нъ нака́занъ  премꙋ́дръ бꙋ́детъ, безꙋ́мный же слꙋго́ю оу҆потреби́тсѧ.  и҆́же оу҆твержда́етсѧ на лжа́хъ, се́й пасе́тъ вѣ́тры,  то́й же пожене́тъ пти̑цы парѧ́щыѧ: ѡ҆ста́ви бо пꙋти̑  своегѡ̀ вїногра́да, въ стезѧ́хъ же своегѡ̀ земледѣ́ланїѧ  заблꙋдѝ: прохо́дитъ же сквозѣ̀ пꙋсты́ню безво́днꙋю, и҆  зе́млю ѡ҆предѣле́ннꙋю въ жа́ждѣхъ, собира́етъ же  рꙋка́ма непло́дїе. Жена̀ безꙋ́мнаѧ и҆ проде́рзаѧ скꙋдна̀  хлѣ́бомъ быва́етъ, ꙗ҆́же не вѣ́сть стыдѣ́нїѧ. Сѣ́де  при две́рехъ до́мꙋ своегѡ̀, на столцѣ̀ ꙗ҆́вѣ на  сто́гнахъ, Призыва́ющаѧ мимоходѧ́щихъ, и҆ и҆справлѧ́ющихъ  пꙋти̑ своѧ̑: И҆́же є҆́сть ѿ ва́съ безꙋ́мнѣйшїй, да  оу҆клони́тсѧ ко мнѣ̀: и҆ лишє́ннымъ ра́зꙋма  повелѣва́ю, глаго́лющи: Хлѣ́бѡмъ сокровє́ннымъ въ  сла́дость прикосни́тесѧ, и҆ во́дꙋ татьбы̀ сла́дкꙋю  пі́йте. Ѻ҆́нъ же не вѣ́сть, ꙗ҆́кѡ земноро́днїи оу҆  неѧ̀ погиба́ютъ, и҆ во днѣ̀ а҆́да ѡ҆брѣта́ютсѧ. но  ѿскочѝ, не заме́дли на мѣ́стѣ є҆ѧ̀, нижѐ наста́ви  ѻ҆́ка своегѡ̀ къ не́й: та́кѡ бо про́йдеши во́дꙋ чꙋждꙋ́ю,  и҆ пре́йдеши рѣкꙋ̀ чꙋждꙋ́ю. ѿ воды́ же чꙋжді́ѧ  ѡ҆ша́йсѧ, и҆ ѿ и҆сто́чника чꙋжда́гѡ не пі́й: да мно́гое  вре́мѧ поживе́ши, и҆ приложа́тсѧ тебѣ̀ лѣ̑та живота̀. 
И҆ а҆́бїе бж҃е́ственнаѧ слꙋ́жба преждесщ҃е́нныхъ.  (л. с҃і ѡ҆б.) 
Въ четверто́къ г҃-ѧ седми́цы, на оу҆́трени  трⷪ҇чны. 
По а҃-мъ стїхосло́вїи глаго́лемъ сѣда́льны  а҆пⷭ҇льскїѧ ѻ҆смогла́сника. По в҃-мъ же стїхосло́вїи  глаго́лемъ настоѧ́щїй сѣда́ленъ, господи́на і҆ѡ́сифа.  Гла́съ ѕ҃. 
Подо́бенъ: Наде́жде мі́ра: 
Свѣти̑ла мі́ра непрелє́стнаѧ, оу҆ч҃нцы̀  сп҃сѡвы, просвѣти́те мою̀ дꙋ́шꙋ грѣхо́мъ ѡ҆слѣ́пшꙋю,  и҆ покажи́те бж҃е́ственнагѡ днѐ ѡ҆́бщника, хранѧ́ща  сп҃си́тєльныѧ за́пѡвѣди, и҆ тьмы̀ мѧ̀ и҆зба́вите  ѻ҆́ныѧ несвѣти́мыѧ, ꙗ҆́кѡ да ва́съ прославлѧ́ю. 
Сла́ва, то́йже. 
И҆ ны́нѣ, бг҃оро́диченъ: Ст҃а́ѧ влⷣчце бцⷣе,  хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀  неизрече́ннѡ ро́ждшаѧ, моли́сѧ со а҆пⷭ҇лы сщ҃е́нными  всегда̀ бл҃гости є҆гѡ̀, страсте́й на́съ и҆зба́вити, и҆  ѡ҆ставле́нїе на́мъ да́ти грѣхѡ́въ. 
По г҃-мъ же стїхосло́вїи дрꙋгі́й сѣда́ленъ  господи́на ѳео́дѡра. 
Гла́съ ѕ҃. 
Подо́бенъ: А҆́гг҃льскїѧ: 
Мїросвѣ̑тлаѧ свѣти̑ла бж҃е́ственнїи а҆пⷭ҇ли,  просвѣти́те пѣвцы̀ ва́шѧ, возме́здїе творѧ́ще вре́мени  поста̀, досто́йнѡ молѧ́щесѧ, всѣ̑мъ ви́дѣти дре́во  живоно́снагѡ крⷭ҇та̀, и҆ лобыза́ти нескве́рныма  оу҆стна́ма и҆ ѻ҆чи́ма, вопїю́щымъ ѱало́мски: гдⷭ҇и  сла́ва тебѣ̀. 
Сла́ва, то́йже. 
И҆ ны́нѣ, бг҃оро́диченъ: Наде́жде мі́ра бл҃га́ѧ  бцⷣе дв҃о, твоѐ и҆ є҆ди́но стра́шное предста́тельство  дви́жемъ, оу҆милосе́рдисѧ на безпомѡ́щныѧ лю́ди,  оу҆молѝ млⷭ҇тивнаго бг҃а, и҆зба́витисѧ дꙋша́мъ на́шымъ  ѿ всѧ́кагѡ преще́нїѧ, є҆ди́на бл҃гослове́ннаѧ. (л.  са҃і) 
Канѡ́нъ мине́и, и҆ настоѧ́щїй трипѣ́снецъ  господи́на і҆ѡ́сифа. 
И҆ стїхосло́витсѧ пѣ́снь. Гла́съ ѕ҃. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла: 
По́стъ, сле́зы, мл҃твы, ми́лостыню,  бл҃гоꙋмиле́нный нра́въ, мы́сль пра́вꙋю, житїѧ̀ чистотꙋ̀,  пока́жемъ вѣ́рнїи, ꙗ҆́кѡ да сла́вы наслади́мсѧ. 
Свѣти́льницы свѣтѧ́щїи на тве́рди честны́ѧ  цр҃кве, пресвѣ́тлѡ ꙗ҆ви́стесѧ а҆пⷭ҇ли: тѣ́мже  просвѣти́те на̑ша сердца̀ бж҃е́ственнымъ дх҃омъ. 
Ꙗ҆́кѡ бж҃е́ственное оу҆́глїе вже́гшесѧ ѻ҆гне́мъ  невеще́ственнымъ, страстна̑ѧ вещєства̀ попали́те  серде́цъ на́шихъ, мꙋ́дрїи бг҃а на́шегѡ а҆пⷭ҇толи. 
Бг҃оро́диченъ: Свѣ́щниче негаси́мый, черто́же  всесвѣ́тлый, серафі̑мъ превы́шшаѧ, херꙋві́мскаѧ  колесни́це всенепоро́чнаѧ, грѣхѡ́въ мѧ̀ лю́тыхъ и҆  бѣ́дъ свободѝ. 
И҆́ный господи́на ѳео́дѡра. Гла́съ то́йже. 
І҆рмо́съ: Оу҆слы́ша прⷪ҇ро́къ: 
Свѣти́льницы бг҃оѧвле́нїѧ, а҆пⷭ҇толи сп҃сѡвы  ꙗ҆ви́вшесѧ, невѣ́дѣнїѧ но́щь разрꙋши́сте, и҆ цр҃ковь  оу҆ѧсни́вше, просвѣща́ете вселе́ннꙋю ѻ҆гневѣща́нными  оу҆че́ньми ва́шими. 
Мі́ръ проте́кше, и҆́ный оу҆́бѡ во и҆́нꙋю странꙋ̀,  во є҆ди́нꙋ вѣ́рꙋ всѧ̑ собра́сте а҆пⷭ҇ли, и҆  оу҆лꙋчи́вше нбⷭ҇наѧ, ликꙋ́ете, хрⷭ҇та̀ непреста́ннѡ  молѧ́ще, сп҃сти́сѧ всѣ̑мъ на́мъ. 
Трⷪ҇ченъ: Сн҃а ѿ ѻ҆ц҃а̀, и҆ дх҃а сла́влю,  ꙗ҆́кѡ ѿ со́лнца свѣ́тъ и҆ лꙋчꙋ̀: ѻ҆́ваго оу҆́бѡ  рожде́ственнѣ, занѐ и҆ рожде́нїе: ѻ҆́ваго же  происхо́днѣ, занѐ и҆ происхожде́нїе, собезнача́льнꙋю  бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри.  (л. са҃і ѡ҆б.) 
Бг҃оро́диченъ: Дв҃а млⷣнца роди́вшаѧ, и҆ чистотꙋ̀  соблю́дшаѧ чⷭ҇таѧ, ты̀ ꙗ҆ви́ласѧ є҆сѝ, бг҃а ро́ждши и҆  человѣ́ка, є҆ди́наго того̀ во ѻ҆бою̀ зра́кꙋ, чꙋ́до  твоѐ дв҃о мт҃и, оу҆жаса́етъ всѧ́кїй слꙋ́хъ и҆ по́мыслъ. 
Сла́ва тебѣ̀ бж҃е на́шъ, сла́ва тебѣ̀. 
Мл҃твами ва́шими свѧты́ми, а҆пⷭ҇ли гдⷭ҇ни, да  сподо́бимсѧ животворѧ́щїй крⷭ҇тъ ѡ҆блобыза́ти чи́стыми  оу҆стна́ми и҆ ѻ҆чи́ма, предлежа́щїй сꙋ́щымъ въ мі́рѣ,  и҆ покланѧ́емый. 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й, и҆ оу҆боѧ́хсѧ, сла́ва си́лѣ твое́й гдⷭ҇и. 
Пѣ́снь и҃. 
І҆рмо́съ: И҆з̾ пла́мене прпⷣбнымъ: 
Мѡѷсе́а по́стъ бг҃ови́дца показа̀, и҆ и҆лїю̀  ѻ҆́гненною колесни́цею взѧ́тъ: потщи́сѧ, помышле́нїй  вре́дныхъ оу҆держи́сѧ, ꙗ҆́кѡ да долꙋвлекꙋ́щїѧ, дꙋшѐ,  и҆зба́вишисѧ пре́лести. 
Поползнꙋ́всѧ въ гѡ́ршаѧ впадо́хъ, и҆ ꙗ҆́звѣ  стрꙋ́пъ прилага́ю: и҆сцѣлѝ хрⷭ҇тѐ, ѡ҆камене́нное  моегѡ̀ се́рдца ѡ҆жесточе́нїе, а҆пⷭ҇льскими ще́дре  мл҃твами. 
Мі́ра свѣти̑ла бг҃оза̑рнаѧ, страсте́й на́шихъ  ѻ҆́блаки разори́те, и҆ покло́нники свѣ́тлагѡ воскрⷭ҇нїѧ  покажи́те, пою́щыѧ сл҃нца сла́вы. 
Бг҃оро́диченъ: Ро́дове родѡ́въ тѧ̀ бг҃обл҃же́ннаѧ  оу҆бл҃жа́ютъ, ꙗ҆́коже дре́вле прорекла̀ є҆сѝ:  є҆ди́на бо человѣ́кѡмъ бл҃же́нное родила̀ є҆сѝ сло́во  несказа́ннѡ, и҆з̾ тебѐ воплоще́нное. 
И҆́ный. І҆рмо́съ: Преподо́бнїи твоѝ ѻ҆́троцы: 
Во глꙋбинѣ̀ пре́лести пла́вающыѧ оу҆лови́вше  тро́стїю вѣ́ры а҆пⷭ҇ли, гдⷭ҇ви приведо́сте сїѧ̑,  бл҃гословѧ́щыѧ, пою́щыѧ и҆ превозносѧ́щыѧ гдⷭ҇а во  вѣ́ки. (л. св҃і) 
Ве́лїѧ крѣ́пость твоѧ̀ во а҆пⷭ҇лѣхъ ꙗ҆́кѡ  сѣ̑ни и҆ сꙋда̑рїѧ и҆́хъ и҆сцѣлева́ютъ болѧ́щыѧ,  бл҃гословѧ́щыѧ, пою́щыѧ и҆ превозносѧ́щыѧ гдⷭ҇а во  вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Безнача́льнымъ и҆ ржⷭ҇тво́мъ же и҆  происхожде́нїемъ ѻ҆ц҃ꙋ̀ покланѧ́юсѧ ро́ждшемꙋ, сн҃а  прославлѧ́ю ро́ждшасѧ, и҆ воспѣва́ю совозсїѧ́вша ѻ҆ц҃ꙋ́  же и҆ сн҃ꙋ дх҃а ст҃а́го. 
Бг҃оро́диченъ: Є҆го́же родила̀ є҆сѝ дв҃о  несказа́ннѡ, всегда̀ ꙗ҆́кѡ чл҃вѣколю́бца не преста́й  молѧ́щи, да бѣ́дъ сп҃се́тъ къ тебѣ̀ прибѣга́ющыѧ. 
Сла́ва тебѣ̀ бж҃е на́шъ, сла́ва тебѣ̀. 
Двоенадесѧ́тице ст҃ы́хъ а҆пⷭ҇лъ, чⷭ҇тно́мꙋ крⷭ҇тꙋ̀  сподо́би неѡсꙋжде́ннѡ поклони́тисѧ мѧ̀, бл҃гословѧ́ща,  пою́ща и҆ превозносѧ́ща во всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Преподо́бнїи твоѝ ѻ҆́троцы, въ пещѝ  херꙋві́мы подража́хꙋ, трист҃ꙋ́ю пѣ́снь воспѣва́юще:  бл҃гослови́те, по́йте и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Бг҃а человѣ́кѡмъ: 
Бж҃е и҆ гдⷭ҇и многомлⷭ҇тиве, моегѡ̀ се́рдца  ѡ҆чи́сти ꙗ҆́звы, покаѧ́нїѧ мнѣ̀ прилага́ѧ лѣчбы̀:  согрѣши́хъ, согрѣши́хъ тебѣ̀, оу҆ще́дри, сп҃сѝ мѧ̀  а҆пⷭ҇лъ твои́хъ мл҃твами, ꙗ҆́кѡ многомлⷭ҇тивъ. 
Стремле́нїємъ безмѣ̑стнымъ послѣ́довахъ  оу҆мовре́днѡ, и҆ внѣ̀ себѐ ве́сь бы́хъ, сластьмѝ  жесто́кими пита́емь, и҆ сп҃си́тельныѧ лиша́емь снѣ́ди  блꙋ́дный: хрⷭ҇тѐ оу҆ще́дри, и҆ сп҃сѝ мѧ̀. 
Дꙋшѐ ѕло́бы не ѡ҆чи́стившаѧсѧ, и҆ сласте́й  тлетво́рныхъ себѐ не оу҆дали́вшаѧ, что̀ безвре́меннѡ  ра́дꙋешисѧ (л. св҃і ѡ҆б.) постѧ́щисѧ: сегѡ́ бо поста̀ не  и҆збра̀ гдⷭ҇ь, є҆ди́нъ на́шегѡ хотѧ́й и҆справле́нїѧ. 
Бг҃оро́диченъ: Свѣ́томъ бж҃е́ственнымъ менѐ  просвѣтѝ, дв҃о бцⷣе, свѣ́та роди́тельнице, и҆ дꙋшѝ  моеѧ̀ мглꙋ̀ ѿженѝ, ꙗ҆́кѡ да бл҃жꙋ̀ тѧ̀, ю҆́же  бл҃жа́тъ всѝ человѣ́честїи ро́ди, ꙗ҆́коже предрекла̀  є҆сѝ. 
И҆́ный. І҆рмо́съ: Безсѣ́меннагѡ зача́тїѧ: 
Сло́вомъ невѣ̑жи, премꙋ́дри ꙗ҆ви́стесѧ  ра́зꙋмомъ, плетє́нїѧ слове́съ мꙋдрецѡ́въ разрꙋши́вше,  вѣті́ѧмъ сꙋгꙋ̑бствїѧ, и҆ число̀ ѕвѣздоче́тцѡвъ. тѣ́мъ  а҆пⷭ҇ли хрⷭ҇тѡ́вы є҆ди́ни, всеѧ̀ вселе́нныѧ показа́стесѧ  оу҆чи́телїе. 
Пе́тръ вѣті́йствꙋетъ, и҆ платѡ́нъ оу҆молчѐ:  оу҆чи́тъ па́ѵелъ, пѷѳаго́ръ постыдѣ́сѧ: про́чїй  а҆пⷭ҇льскїй бг҃осло́вѧй собо́ръ, є҆́ллинское ме́ртвое  вѣща́нїе погреба́етъ, и҆ мі́ръ совозставлѧ́етъ къ  слꙋ́жбѣ хрⷭ҇то́вѣ. 
Сла́ва, трⷪ҇ченъ: Є҆ди́нагѡ є҆динороди́телю,  є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ,  свѣ́те свѣ́та сїѧ́нїе: и҆ є҆ди́ный є҆ди́нѣ,  є҆ди́нагѡ бг҃а ст҃ы́й дш҃е, гдⷭ҇а, гдⷭ҇ь вои́стиннꙋ  сы́й. ѽ трⷪ҇це є҆ди́нице ст҃а́ѧ, сп҃сѝ мѧ̀  бг҃осло́вѧща тѧ̀. 
Бг҃оро́диченъ: Чꙋ́до ржⷭ҇тва̀ твоегѡ̀  оу҆дивлѧ́етъ мѧ̀ всенепоро́чнаѧ, ка́кѡ зачина́еши  безсѣ́меннѡ неѡбыме́ннаго; рцы̀, ка́кѡ дѣ́вствꙋеши,  ро́ждши ꙗ҆́кѡ мт҃и; є҆́же па́че є҆стества̀ вѣ́рою  прїе́мъ, рожде́нномꙋ поклони́сѧ: є҆ли̑ка хо́щетъ бо, и҆  мо́жетъ. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇тъ чⷭ҇тны́й дре́во всест҃о́е, є҆́же мі́рꙋ  сп҃се́нїе процвѣтѐ, ви́дѣти и҆ поклони́тисѧ всѝ да  сподо́бимсѧ, чи́стыми оу҆стна́ми и҆ дꙋше́ю, мл҃твами  всѣ́хъ ва́съ ст҃ы́хъ а҆пⷭ҇лъ хрⷭ҇то́выхъ. (л. сг҃і) 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь правосла́внѡ  велича́емъ. 
Свѣти́ленъ гла́са. 
На стїхо́внѣ, самогла́сенъ, два́жды. Гла́съ ѕ҃: 
Сн҃оположе́нїѧ ѿпа́дъ блꙋ́дный а҆́зъ,  раболѣ́пнѡ съ свинїѧ́ми пита́ѧсѧ, и҆ нижѐ тѣ́хъ пи́щи  насыща́ѧсѧ, прихождꙋ̀ къ тебѣ̀ ѻ҆ц҃ꙋ̀ бл҃гоꙋтро́бномꙋ,  ѿѻнꙋ́дꙋже и҆зыдо́хъ ѕлѣ̀, возвраща́юсѧ до́брѣ въ  покаѧ́нїи зовы́й: согрѣши́хъ на нб҃о и҆ пред̾ тобо́ю,  ѻ҆́ч҃е пода́ждь мѝ во ѡ҆браще́нїи вели́кꙋю млⷭ҇ть. 
Мч҃нченъ: И҆збра̑нныѧ оу҆дивѝ и҆ ст҃ы̑ѧ бг҃ъ  на́шъ, ра́дꙋйтесѧ и҆ весели́тесѧ всѝ рабѝ є҆гѡ̀, ва́мъ  бо оу҆гото́ва вѣнцы̀, и҆ црⷭ҇твїе своѐ: но мо́лимъ, и҆  на́съ не забꙋ́дите 
Сла́ва, и҆ ны́нѣ, бг҃оро́диченъ: Бцⷣе, ты̀  є҆сѝ лоза̀ и҆́стиннаѧ, возрасти́вшаѧ на́мъ пло́дъ  живота̀: тебѣ̀ мо́лимсѧ, моли́сѧ влⷣчце, со ст҃ы́ми  а҆пⷭ҇лы [и҆ всѣ́ми ст҃ы́ми,] поми́ловати дꙋ́шы на́шѧ. 
На ѕ҃-мъ часѣ̀ тропа́рь прⷪ҇ро́чества. Гла́съ  г҃: 
А҆́ще беззакѡ́нїѧ на́зриши чл҃вѣколю́бче, ка́ѧ  сп҃се́нїѧ наде́жда на́мъ; но твою̀ свы́ше по́мощь, ꙗ҆́кѡ  ще́дръ, лю́демъ твои̑мъ низпослѝ гдⷭ҇и. 
Прокі́менъ, ѱало́мъ н҃г, гла́съ д҃: Бж҃е, во  и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми.  Сті́хъ: Бж҃е, оу҆слы́ши мл҃твꙋ мою̀, внꙋшѝ глаго́лы  оу҆́стъ мои́хъ. 
Прⷪ҇ро́чества и҆са́їина чте́нїе. [Глава̀ а҃і ст.  і҃- ѕ҃і. глава̀ в҃і ст. а҃-в҃.] 
Та́кѡ глаго́летъ гдⷭ҇ь: бꙋ́детъ въ де́нь ѻ҆́ный  ко́рень і҆ессе́овъ, и҆ востаѧ́й владѣ́ти ꙗ҆зы́ки, на  того̀ ꙗ҆зы́цы оу҆пова́ти бꙋ́дꙋтъ: и҆ бꙋ́детъ поко́й  є҆гѡ̀, че́сть. И҆ (л. сг҃і ѡ҆б.) бꙋ́детъ въ де́нь  ѻ҆́ный, приложи́тъ гдⷭ҇ь показа́ти рꙋ́кꙋ свою̀, є҆́же  возревнова́ти по ѡ҆ста́нкꙋ про́чемꙋ люде́й, и҆́же а҆́ще  ѡ҆ста́нетъ ѿ а҆ссѷрі́ѡвъ, и҆ ѿ є҆гѵ́пта, и҆  вавѷлѡ́на, и҆ ѿ є҆ѳїо́пїи, и҆ ѿ є҆ламі́тѡвъ, и҆  ѿ восто́кѡвъ со́лнца, и҆ ѿ а҆раві́и, и҆ ѿ  ѻ҆стровѡ́въ морски́хъ. И҆ воздви́гнетъ зна́менїе въ  ꙗ҆зы́ки, и҆ собере́тъ поги́бшыѧ і҆и҃лєвы, и҆  расточє́нныѧ і҆ꙋ̑дины собере́тъ ѿ четы́рехъ кри́лъ  землѝ. И҆ ѿи́метсѧ ре́вность є҆фре́мова, и҆ вразѝ  і҆ꙋ̑дины поги́бнꙋтъ: є҆фре́мъ не возревнꙋ́етъ і҆ꙋ́дѣ,  и҆ і҆ꙋ́да не ѡ҆скорби́тъ є҆фре́ма. И҆ полетѧ́тъ въ  кораблѧ́хъ и҆ноплеме́нничихъ, мо́ре кꙋ́пнѡ плѣнѧ́тъ, и҆  сꙋ́щихъ ѿ востѡ́къ со́лнца, и҆ і҆дꙋме́ю: и҆ на мѡа́ва  пе́рвѣе рꙋ́ки возложа́тъ, сы́нове же а҆ммѡ́ни пе́рвїи  покорѧ́тсѧ. И҆ ѡ҆пꙋстоши́тъ гдⷭ҇ь мо́ре є҆гѵ́петское, и҆  возложи́тъ рꙋ́кꙋ свою̀ на рѣкꙋ̀ дꙋ́хомъ преси́льнымъ: и҆  порази́тъ на се́дмь де́брїй, ꙗ҆́коже преходи́ти ю҆̀ во  ѡ҆бꙋве́нїи: И҆ бꙋ́детъ проше́ствїе лю́демъ мои̑мъ  ѡ҆ста́вльшымъ во є҆гѵ́птѣ, и҆ бꙋ́детъ і҆и҃лю, ꙗ҆́коже  въ де́нь, є҆гда̀ и҆зы́де ѿ землѝ є҆гѵ́петскїѧ. И҆  рече́ши въ де́нь ѻ҆́ный: бл҃гословлю̀ тѧ̀, гдⷭ҇и, ꙗ҆́кѡ  разгнѣ́валсѧ є҆сѝ на мѧ̀, и҆ ѿврати́лъ є҆сѝ  ꙗ҆́рость твою̀ [ѿ менѐ,] и҆ поми́ловалъ мѧ̀ є҆сѝ.  Сѐ бг҃ъ мо́й, сп҃съ мо́й, оу҆пова́ѧ бꙋ́дꙋ на него̀, и҆  не оу҆бою́сѧ: занѐ сла́ва моѧ̀ и҆ похвала̀ моѧ̀ гдⷭ҇ь,  и҆ бы́сть мѝ во сп҃се́нїе. 
Прокі́менъ, ѱало́мъ н҃д. Гла́съ з҃: Внꙋшѝ бж҃е,  мл҃твꙋ мою̀, и҆ не пре́зри моле́нїѧ моегѡ̀. Сті́хъ:  Вонми́ ми, и҆ оу҆слы́ши мѧ̀. (л. сд҃і) 
Въ четверто́къ тре́тїѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ ѕ҃, и҆  пое́мъ настоѧ́щыѧ подѡ́бны г҃, трипѣ́снца, и҆ мине́и г҃.  Стїхи̑ры господи́на і҆ѡ́сифа, гла́съ є҃. 
Подо́бенъ: Ра́дꙋйсѧ по́стникѡвъ: 
Сп҃се и҆́стиннаѧ сла́досте, го́рькїѧ ме́рры  дре́вле во́ды оу҆слади́вый ѡ҆́бразомъ тогда̀ дре́ва,  бж҃е́ственнагѡ крⷭ҇та̀, просте́рсѧ на не́мъ, ꙗ҆́коже  бл҃говоли́лъ є҆сѝ: же́лчи же вкꙋси́лъ є҆сѝ, въ ре́бра  прободе́нъ, и҆з̾ ни́хже мі́рꙋ вода̀ и҆злїѧ́сѧ  ѡ҆ставле́нїѧ, на ѡ҆бновле́нїе земна́гѡ смѣше́нїѧ.  тѣ́мже славосло́вимъ твою̀ неизрече́ннꙋю си́лꙋ, и҆  мо́лимсѧ: пода́ждь на́мъ стра́хъ тво́й гдⷭ҇и, во вре́мѧ  поще́нїѧ, и҆ проще́нїе согрѣше́нїй, и҆ ве́лїю млⷭ҇ть. 
Сло́ве простры́йсѧ на крⷭ҇тѣ̀, собира́ѧ дале́че  ѿстоѧ́щыѧ ѿ тебѐ, возне́съ помышле́нїе моѐ ѿ  гно́ѧ страсте́й, добродѣ́тельми всѧ́ческими ѡ҆богатѝ,  подава́ѧ се́рдцꙋ моемꙋ̀ чистѣ́йшїй стра́хъ тво́й и҆  дꙋшѝ мое́й соверше́ннꙋю любо́вь, плотскі́ѧ мѧ̀ любвѐ  ѿсѣца́ющꙋю: ꙗ҆́кѡ да воздержа́нїемъ тебѣ̀, мл҃твою  и҆ моле́нїемъ, въ настоѧ́щыѧ дни̑ оу҆гождꙋ̀, и҆ оу҆зрю̀  тво́й свѣ́тлый де́нь воскрⷭ҇нїѧ, прїе́млѧ ве́лїю млⷭ҇ть. 
И҆́на стїхи́ра господи́на ѳео́дѡра, гла́съ а҃. 
Подо́бенъ: Ѻ҆́блакъ тѧ̀ свѣ́тлый: 
Тре́тїю честны́хъ постѡ́въ седми́цꙋ хрⷭ҇тѐ  сло́ве, преше́дшихъ, дре́во живоно́снагѡ крⷭ҇та̀ твоегѡ̀  ви́дѣти сподо́би на́съ, и҆ че́стнѣ поклони́тисѧ, и҆  пѣ́ти по достоѧ́нїю и҆ сла́вити держа́вꙋ твою̀,  воспѣ́ти стрⷭ҇ти твоѧ̑, предвари́ти сла́вное чи́стѣ и҆  ст҃о́е воскрⷭ҇нїе, па́схꙋ та́йнꙋю, є҆́юже а҆да́мъ па́ки  вни́де въ ра́й. (л. сд҃і ѡ҆б.) 
И҆ въ мине́и г҃. Сла́ва, и҆ ны́нѣ,  бг҃оро́диченъ. 
Прокі́менъ, ѱало́мъ н҃є, гла́съ ѕ҃: Поми́лꙋй  мѧ̀ бж҃е, ꙗ҆́кѡ попра́ мѧ человѣ́къ. Сті́хъ:  Попра́ша мѧ̀ вразѝ моѝ ве́сь де́нь. 
Бытїѧ̀ чте́нїе. [Глава̀ з҃, ст. а҃і-к҃д. глава̀ и҃,  ст. а҃- г҃.] 
Бы́сть въ шестьсо́тное лѣ́то въ житїѝ нѡ́евѣ,  втора́гѡ мцⷭ҇а, въ два́десѧть седмы́й де́нь мцⷭ҇а, въ  де́нь то́й разверзо́шасѧ всѝ и҆сто́чницы бе́здны, и҆  хлѧ̑би небє́сныѧ ѿверзо́шасѧ. И҆ бы́сть до́ждь на  зе́млю четы́редесѧть дне́й, и҆ четы́редесѧть ноще́й. Въ  де́нь то́й вни́де нѡ́е, си́мъ, ха́мъ, і҆а́феѳъ, сы́нове  нѡ́евы, и҆ жена̀ нѡ́ева, и҆ трѝ жєны̀ сынѡ́въ є҆гѡ̀ съ  ни́мъ въ ковче́гъ. И҆ всѝ ѕвѣ́рїе земні́и по ро́дꙋ, и҆  всѝ ско́ти по ро́дꙋ, и҆ всѧ́кїй га́дъ дви́жꙋщїйсѧ на  землѝ по ро́дꙋ, и҆ всѧ́каѧ пти́ца перна́таѧ по ро́дꙋ  своемꙋ̀: Внидо́ша къ нѡ́ю въ ковче́гъ два̀ два̀,  мꙋ́жескїй по́лъ и҆ же́нскїй, ѿ всѧ́кїѧ пло́ти, въ  не́йже є҆́сть дꙋ́хъ живо́тный. И҆ входѧ́щаѧ мꙋ́жескїй  по́лъ и҆ же́нскїй ѿ всѧ́кїѧ пло́ти внидо́ша къ нѡ́ю въ  ковче́гъ, ꙗ҆́коже заповѣ́да гдⷭ҇ь бг҃ъ нѡ́ю: и҆  затворѝ гдⷭ҇ь бг҃ъ ковче́гъ ѿвнѣ̀ є҆гѡ̀. И҆ бы́сть  пото́пъ четы́редесѧть дне́й, и҆ четы́редесѧть ноще́й на  землѝ, и҆ оу҆мно́жисѧ вода̀, и҆ взѧ̀ ковче́гъ, и҆  возвы́сисѧ ѿ землѝ: И҆ возмога́ше вода̀, и҆  оу҆множа́шесѧ ѕѣлѡ̀ на землѝ, и҆ ноша́шесѧ ковче́гъ  верхꙋ̀ воды̀. Вода́ же возмога́ше ѕѣлѡ̀ ѕѣлѡ̀ на  землѝ: и҆ покры̀ всѧ̑ го́ры высѡ́кїѧ, ꙗ҆̀же бѧ́хꙋ под̾  нб҃се́мъ: Пѧтьна́десѧть лакте́й горѣ̀ возвы́сисѧ вода̀,  и҆ покры̀ всѧ̑ го́ры высѡ́кїѧ. И҆ оу҆́мре всѧ́каѧ пло́ть  дви́жꙋщаѧсѧ по землѝ, пти́цъ и҆ скотѡ́въ и҆ ѕвѣре́й, и҆  всѧ́кїй га́дъ дви́жꙋщїйсѧ на землѝ, и҆ всѧ́кїй  человѣ́къ. И҆ всѧ̑ є҆ли̑ка и҆́мꙋтъ дыха́нїе жи́зни, и҆  всѐ є҆́же бѣ̀ на сꙋ́ши, оу҆́мре. И҆ потреби́сѧ (л.  сє҃і) всѧ́кое воста́нїе, є҆́же бѧ́ше на лицѣ̀ всеѧ̀  землѝ, ѿ человѣ́ка да́же до скота̀, и҆ гадѡ́въ, и҆  пти́цъ небе́сныхъ, и҆ потреби́шасѧ ѿ землѝ: и҆ ѡ҆ста̀  нѡ́е є҆ди́нъ, и҆ и҆̀же съ ни́мъ въ ковче́зѣ. И҆  возвы́сисѧ вода̀ над̾ земле́ю дне́й сто̀ пѧтьдесѧ́тъ. И҆  помѧнꙋ̀ бг҃ъ нѡ́а, и҆ всѧ̑ ѕвѣ́ри, и҆ всѧ̑ скоты̀, и҆  всѧ̑ пти̑цы, и҆ всѧ̑ га́ды пресмыка́ющыѧсѧ, є҆ли̑ка  бѣ́хꙋ съ ни́мъ въ ковче́зѣ: и҆ наведѐ бг҃ъ дꙋ́хъ на  зе́млю, и҆ преста̀ вода̀. И҆ заключи́шасѧ и҆сто́чницы  бе́здны, и҆ хлѧ̑би нбⷭ҇ныѧ: и҆ оу҆держа́сѧ до́ждь ѿ  нб҃сѐ. И҆ вспѧ́ть по́йде вода̀, и҆дꙋ́щаѧ ѿ землѝ: и҆  оу҆малѧ́шесѧ вода̀, по стѣ̀ пѧти́десѧтихъ дне́хъ. 
Прокі́менъ ѱало́мъ н҃ѕ, гла́съ з҃: Поми́лꙋй мѧ̀  бж҃е, поми́лꙋй мѧ̀, ꙗ҆́кѡ на тѧ̀ оу҆пова̀ дꙋша̀ моѧ̀.  Сті́хъ: И҆ на сѣ́нь крилꙋ̀ твоє́ю надѣ́юсѧ. 
При́тчей чте́нїе. [Глава̀ і҃, ст. а҃-к҃в.] 
Сы́нъ премꙋ́дръ весели́тъ ѻ҆тца̀: сы́нъ же  безꙋ́менъ печа́ль ма́тери. Не по́льзꙋютъ сокрѡ́вища  беззако́нныхъ, пра́вда же и҆зба́витъ ѿ сме́рти. Не  оу҆бїе́тъ гла́домъ гдⷭ҇ь дꙋ́шꙋ пра́веднꙋю, живо́тъ же  нечести́выхъ низврати́тъ. Нищета̀ мꙋ́жа смирѧ́етъ: рꙋ́цѣ  же мꙋ́жественныхъ ѡ҆богаща́ютсѧ. Сы́нъ нака́занъ  премꙋ́дръ бꙋ́детъ, безꙋ́мный же слꙋго́ю оу҆потреби́тсѧ:  спасе́тсѧ ѿ зно́ѧ сы́нъ разꙋ́мный, вѣтротлѣ́ненъ же  быва́етъ на жа́твѣ сы́нъ беззако́нный. Бл҃гослове́нїе  гдⷭ҇не на главѣ̀ пра́веднагѡ: оу҆ста́ же нечести́выхъ  покры́етъ пла́чь безвре́менный. Па́мѧть пра́ведныхъ съ  похвала́ми: и҆́мѧ же нечести́выхъ оу҆гаса́етъ. Премꙋ́дръ  се́рдцемъ прїи́метъ за́пѡвѣди: непокрове́нный же  оу҆стна́ма ѡ҆строптѣва́ѧ запне́тсѧ. И҆́же хо́дитъ  про́стѡ, хо́дитъ надѣ́ѧсѧ: развраща́ѧ же пꙋти̑ своѧ̑,  позна́нъ бꙋ́детъ. Намиза́ѧй (л. сє҃і ѡ҆б.) ѻ҆́комъ съ  ле́стїю, собира́етъ мꙋжє́мъ печа̑ли: ѡ҆блича́ѧй же со  дерзнове́нїемъ, миротвори́тъ. И҆сто́чникъ жи́зни въ  рꙋцѣ̀ пра́веднагѡ: оу҆ста́ же нечести́вагѡ покры́етъ  па́гꙋба. Не́нависть воздвиза́етъ ра́спрю: всѣ́хъ же  нелюбопри́тельныхъ покрыва́етъ любо́вь. И҆́же ѿ  оу҆сте́нъ произно́ситъ премꙋ́дрость, жезло́мъ бїе́тъ  мꙋ́жа безсерде́чна. Премꙋ́дрїи скры́ютъ чꙋ́вство,  оу҆ста́ же проде́рзагѡ приближа́ютсѧ сокрꙋше́нїю.  Стѧжа́нїе бога́тыхъ гра́дъ тве́рдъ: сокрꙋше́нїе же  нечести́выхъ нищета̀. Дѣла̀ пра́ведныхъ живо́тъ  творѧ́тъ, пло́дове же нечести́выхъ грѣхѝ. Пꙋти̑ жи́зни  храни́тъ наказа́нїе: наказа́нїемъ же не ѡ҆бличе́нный  заблꙋжда́етъ. Покрыва́ютъ враждꙋ̀ оу҆стнѣ̀ пра̑выѧ:  и҆зносѧ́щїи же оу҆кори́знꙋ безꙋ́мнѣйшїи сꙋ́ть. Ѿ  многосло́вїѧ не и҆збѣжи́ши грѣха̀: щадѧ́й же  оу҆стнѣ̀, разꙋ́менъ бꙋ́деши. Сребро̀ разжже́нное  ѧ҆зы́къ пра́веднагѡ: се́рдце же нечести́вагѡ и҆сче́знетъ.  Оу҆стнѣ̀ пра́ведныхъ вѣ́дѧтъ высѡ́каѧ: безꙋ́мнїи же въ  скꙋ́дости скончава́ютсѧ. Бл҃гослове́нїе гдⷭ҇не на главѣ̀  пра́веднагѡ: сїѐ ѡ҆богаща́етъ, и҆ не и҆́мать  приложи́тисѧ є҆мꙋ̀ печа́ль въ се́рдцы. 
На стїхо́внѣ самогла́сенъ днѐ, два́жды. Гла́съ  ѕ҃: 
На дре́вѣ крⷭ҇тнѣмъ ѡ҆бѣ́шена жи́знь всѣ́хъ  хрⷭ҇тѐ бж҃е, ѡ҆живѝ мою̀ дꙋ́шꙋ оу҆мерщвле́ннꙋю  прегрѣше́ньми: и҆ да не всеконе́чнѡ поги́бнꙋти  ѡ҆ста́виши твоѐ ѻ҆вча̀, па́стырю до́брый. ѿстꙋпи́хъ  ѿ твои́хъ за́повѣдей, и҆ безгрѣ́шїѧ бога́тство,  є҆́же дарова́лъ мѝ є҆сѝ, расточи́хъ грѣхолю́бнымъ  произволе́нїемъ, растлѣ́хъ же и҆ ѡ҆мерзи́хсѧ въ  блꙋ́дныхъ начина́нїихъ: но ѡ҆бновѝ мѧ̀ къ покаѧ́нїю  привле́къ, є҆ди́не многомлⷭ҇тиве. 
Мч҃нченъ: Мч҃ницы твоѝ гдⷭ҇и, не ѿверго́шасѧ  тебѐ, ни ѿстꙋпи́ша ѿ за́повѣдей твои́хъ: тѣ́хъ  мл҃твами поми́лꙋй на́съ. (л. сѕ҃і) 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Тридне́вный: 
Ви́дѧщи тѧ̀ распина́ема хрⷭ҇тѐ тебѐ ро́ждшаѧ,  вопїѧ́ше: что̀ стра́нное є҆́же ви́ждꙋ та́инство, сн҃е  мо́й; ка́кѡ на дре́вѣ оу҆мира́еши пло́тїю повѣ́шенъ,  жи́зни пода́телю; 
Въ пѧто́къ г҃-ѧ седми́цы на оу҆́трени, 
трⷪ҇чны гла́са. По а҃-мъ стїхосло́вїи глаго́лемъ  сѣда́льны крⷭ҇тны ѻ҆смогла́сника. По в҃-мъ же  стїхосло́вїи глаго́лемъ настоѧ́щїй сѣда́ленъ господи́на  і҆ѡ́сифа. Гла́съ є҃. 
Подо́бенъ: Собезнача́льное: 
Снѣ́ди дре́вомъ, дре́вле оу҆ме́ршїи человѣ́цы,  крⷭ҇то́мъ твои́мъ ще́дре, ѡ҆жи́хомъ, є҆гѡ́же си́лою  бл҃же, на́съ оу҆крѣпѝ, воздержа́нїѧ вре́мѧ во  оу҆миле́нїи прейтѝ, творѧ́щыѧ во́лю твою̀, и҆ де́нь  ви́дѣти свѣтоно́снагѡ воскрⷭ҇нїѧ. 
Сла́ва, то́йже. 
И҆ ны́нѣ, крⷭ҇тобг҃оро́диченъ: На крⷭ҇тѣ̀ тѧ̀  ви́дѧщи хрⷭ҇тѐ мт҃и твоѧ̀, во́лею посредѣ̀  разбо́йникѡвъ ви́сѧща, и҆ бїю́щи мт҃рски оу҆тро́бꙋ,  глаго́лаше: безгрѣ́шный сн҃е, ка́кѡ непра́веднѡ на  крⷭ҇тѣ̀ ꙗ҆́кѡ ѕлодѣ́й водрꙋже́нъ є҆сѝ,  человѣ́ческїй хотѧ̀ ѡ҆живи́ти ро́дъ, ꙗ҆́кѡ  бл҃гоꙋтро́бенъ. 
По г҃-мъ стїхосло́вїи сѣда́ленъ господи́на  ѳео́дѡра. Гла́съ а҃. 
Подо́бенъ: Ка́мени запеча́танꙋ: 
Пло́ть ѡ҆чи́стившихъ ѿ воздержа́нїѧ, и҆ въ  мл҃твахъ просвѣти́вшихъ дꙋ́шы на́шѧ гдⷭ҇и, чⷭ҇тны́й  крⷭ҇тъ тво́й и҆ ст҃ы́й сподо́би на́съ ви́дѣти, и҆ со  стра́хомъ поклони́тисѧ въ пѣ́снехъ пою́щихъ, и҆  глаго́лющихъ: сла́ва (л. сѕ҃і ѡ҆б.) живоно́сномꙋ  крⷭ҇тꙋ̀, сла́ва бж҃е́ственномꙋ копїю̀ твоемꙋ̀, и҆́мже  ѡ҆жи́хомъ, є҆ди́не чл҃вѣколю́бче. 
Сла́ва, то́йже. 
И҆ ны́нѣ, крⷭ҇тобг҃оро́диченъ: А҆́гнца на дре́вѣ  а҆́гница ви́дѧщи, съ разбо́йники долготерпѣли́ве  распина́ема тѧ̀ сло́ве, и҆ копїе́мъ въ ре́бра  пробода́ема, рыда́ше вопїю́щи мт҃рски: что̀ стра́нное и҆  оу҆жа́сное і҆и҃се мо́й та́инство; ка́кѡ покрыва́етсѧ  гро́бомъ неѡпи́санный бг҃ъ; несказа́нно є҆́сть  содѣва́емое: не ѡ҆ста́ви мѧ̀ є҆ди́нꙋ тѧ̀ ро́ждшꙋю,  і҆и҃се мо́й сладча́йшїй. 
Канѡ́нъ мине́и, и҆ настоѧ́щыѧ трипѣ́снцы,  господи́на і҆ѡ́сифа. И҆ стїхосло́витсѧ пѣ́снь. Гла́съ  є҃. 
Пѣ́снь є҃. 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою. 
И҆сцѣли́ мѧ гдⷭ҇и, и҆ и҆сцѣлю́сѧ ꙗ҆́звою  твое́ю, дꙋшѝ моеѧ̀ ѡ҆чи́стивъ ꙗ҆́звы, пло́тїю стрⷭ҇ти  хрⷭ҇тѐ прїе́мый. 
Тебѐ ꙗ҆́коже ви́дѣ пло́тїю ви́сима хрⷭ҇тѐ на  дре́вѣ, свѣ́тъ во тьмꙋ̀ прелага́ше со́лнце, и҆ землѧ̀  подви́жесѧ, и҆ ка́менїе распадо́шасѧ. 
Те́рнїемъ ѡ҆бра́стшꙋю и҆ ѡ҆лѧденѣ́вшꙋю мою̀  дꙋ́шꙋ, всѧ́кихъ страсте́й ви́ды, гдⷭ҇и ѡ҆чи́сти,  вѣнча́выйсѧ те́рнїемъ, за кра́йнюю бл҃гость. 
Бг҃оро́диченъ: Но́вѡ породила̀ є҆сѝ ꙗ҆́кѡ  младе́нца всечⷭ҇таѧ содѣ́телѧ моего̀: є҆го́же молѝ,  ѡ҆бетша́вшаго мѧ̀ во мно́зѣ ѕло́бѣ ѡ҆бнови́ти влⷣчце. 
И҆́ный господи́на ѳео́дѡра. Гла́съ а҃. 
І҆рмо́съ: Ѿ но́щи оу҆́тренююще: 
На мѣ́стѣ ло́бнѣмъ і҆ꙋдє́и тебѐ распѧ́ша  хрⷭ҇тѐ, покива́ша глава́ми свои́ми, смѣю́щесѧ и҆  рꙋга́ющесѧ: ты́ же терпѣ́лъ є҆сѝ во є҆́же сп҃стѝ  на́съ. (л. сз҃і) 
На ті́тлѣ крⷭ҇та̀ твоегѡ̀, написа́въ пїла́тъ  трегꙋ́бѡ, є҆ди́наго ѿ трⷪ҇цы тѧ̀, во́лею пострада́вша  ꙗ҆влѧ́ше, за всѣ́хъ сп҃се́нїе хрⷭ҇тѐ. 
Трⷪ҇ченъ: Пресвѣ́тлыѧ трⷪ҇цы, трисо́лнечное  воспои́мъ вѣ́рнїи, свѣ́тъ ѻ҆ц҃а̀ чтꙋ́ще, свѣ́тъ сн҃а  сла́вѧще, свѣ́тъ и҆ дх҃а возвѣща́юще. 
Бг҃оро́диченъ: А҆́гг҃лъ вы́шшꙋю, и҆з̾ тебѐ  рожде́йсѧ показа́ тѧ чⷭ҇таѧ: є҆гѡ́же бо ѻ҆нѝ  трепе́щꙋтъ ꙗ҆́кѡ бг҃а зрѣ́ти, ты̀ на рꙋ́кꙋ но́сиши  ꙗ҆́кѡ сн҃а твоего̀ чⷭ҇таѧ. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇те всечⷭ҇тны́й, сп҃си́тельный, мі́рꙋ  храни́телю, соблюдѝ мѧ̀ постѧ́щасѧ, и҆ досто́йна покажѝ  твоегѡ̀ честна́гѡ поклоне́нїѧ. 
І҆рмо́съ: Ѿ но́щи оу҆́тренююще, воспѣва́емъ  тѧ̀ хрⷭ҇тѐ бж҃е, ѡ҆бнища́вшаго на́съ ра́ди, и҆ крⷭ҇тъ и҆  сме́рть пло́тїю претерпѣ́вшаго. 
Пѣ́снь и҃. 
І҆рмо́съ: Тебѐ вседѣ́телю: 
Просте́рлъ є҆сѝ на крⷭ҇тѣ̀ хрⷭ҇тѐ твоѝ  дла̑ни, рꙋкѝ пра́ѻтца невоздержа́нное потреблѧ́ѧ:  дре́вомъ же дре́ва и҆сцѣли́лъ є҆сѝ клѧ́твꙋ. тѣ́мже  тѧ̀ пое́мъ во всѧ̑ вѣ́ки. 
Тебѣ̀ воли́телю сп҃се́нїѧ сло́ве припа́даю,  хотѣ́нїѧ лꙋка̑ваѧ оу҆ста́ви вско́рѣ ѿ моегѡ̀  се́рдца, крⷭ҇тъ и҆ страда́нїе во́лею претерпѣ́вый. 
Блꙋ́днꙋю жи́знь и҆ ѡ҆скверне́ное житїѐ  возжела́въ, ѡ҆мрачи́хсѧ а҆́зъ блꙋ́дный: ѡ҆сїѧ́й мѝ лꙋчꙋ̀  ѡ҆браще́нїѧ сло́ве, со́лнца сїѧ́нїе въ страда́нїи  ѡ҆мрачи́вый. 
Бг҃оро́диченъ: Оу҆ста́ви мою̀ многоболѣ́зненнꙋю  всю̀ серде́чнꙋю ѕло́бꙋ, мт҃и хрⷭ҇та̀ бг҃а, сокрꙋшѝ  стрѣ́лы и҆ лꙋ́ки бѣсѡ́въ, борю́щихъ смире́ннꙋю дꙋ́шꙋ  мою̀. (л. сз҃і ѡ҆б.) 
И҆́ный. І҆рмо́съ: Пѣсносло́вцы въ пещѝ: 
Что̀ тебѣ̀ пострада́вшемꙋ принесе́мъ, всѣ́хъ  влⷣцѣ мы̀ ѻ҆каѧ́ннїи: на́съ бо ра́ди крⷭ҇тъ  претерпѣ́лъ є҆сѝ хрⷭ҇тѐ. пое́мъ безмѣ́рныѧ млⷭ҇ти  твоеѧ̀ бл҃года́ть. 
На дре́вѣ воздвиго́ша хрⷭ҇тѐ і҆ꙋде́є, за́вистїю  оу҆би́вшїи тѧ̀, не оу҆ма́лиша держа́вы сла́вы твоеѧ̀  беззако́ннїи: є҆си́ бо всѣ́хъ влⷣка во́лею  пострада́вый. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Пресꙋ́щественнагѡ бж҃ества̀ трѝ лица̀  почита́ю: ѻ҆ц҃а̀ безнача́льна, сн҃а, и҆ дх҃а ст҃а́го,  є҆стество́мъ несѣко́мое сꙋщество̀ сла́влю во вѣ́ки. 
Бг҃оро́диченъ: Нб҃съ вы́шшꙋю, и҆ херꙋві̑мъ  превы́шшꙋю, ст҃опе́рвꙋю и҆ нескве́рнꙋю ѻ҆трокови́цꙋ  всѣ́хъ бг҃а пое́мъ, и҆ превозно́симъ во всѧ̑ вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Пребл҃же́нне крⷭ҇те хрⷭ҇то́въ, нб҃опи́саннаѧ  побѣ́до, ѿ землѝ на́мъ прозѧ́блъ є҆сѝ, твоегѡ̀  поклоне́нїѧ достѡ́йны покажи́ ны всѧ̑, посто́мъ  ѡ҆чи́стившыѧсѧ. 
Хва́лимъ, бл҃гослови́мъ, покланѧ́емсѧ гдⷭ҇ви. 
І҆рмо́съ: Пѣсносло́вцы въ пещѝ сп҃сшаго дѣ́ти,  и҆ громопла́меннꙋю прело́жшаго на ро́сꙋ, хрⷭ҇та̀ бг҃а  по́йте, и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: И҆са́їе ликꙋ́й: 
Ѡ҆камене́нное ѡ҆жесточе́нїе дꙋшѝ моеѧ̀  бл҃гоꙋтро́бне сп҃се ѡ҆мы́й, и҆ и҆сто́чникъ да́ждь мѝ  бл҃же, бж҃е́ственнагѡ оу҆миле́нїѧ, и҆з̾ ре́бръ  и҆сточи́вый мнѣ̀ жи́знь, беззакѡ́нїѧ моегѡ̀ пото́ки  потреблѧ́ющꙋю. 
Самаго̀ себѐ вве́ргъ во глꙋбины̑ грѣхѡ́въ,  высѡты̀ ѡ҆ста́вивъ добродѣ́телей: но привлецы̀ и҆ сп҃си́  мѧ (л. си҃і) возше́дый на крⷭ҇тъ, и҆ человѣ́чество  привлекі́й къ себѣ̀ гдⷭ҇и. 
Сла́дость сы́й гдⷭ҇и и҆ наслажде́нїе, ꙗ҆́кѡ  содѣ́тель, же́лчи вкꙋси́лъ є҆сѝ хрⷭ҇тѐ, ѿ сла́дости  сꙋ́щее ѿпаде́нїе, є҆́же и҆з̾ а҆да́ма ты̀ и҆справлѧ́ѧ:  тѣ́мже тѧ̀ пое́мъ сп҃сшїисѧ твои́ми страстьмѝ. 
Бг҃оро́диченъ: Всечⷭ҇таѧ влⷣчце, оу҆пова́нїе  моѐ и҆ прибѣ́жище, ꙗ҆́звы дꙋшѝ моеѧ̀ и҆сцѣлѝ,  оу҆́мъ мо́й оу҆мирѝ. да и҆ а҆́зъ ра́дꙋѧсѧ, воспою̀  вели́чїѧ твоѧ̑ бцⷣе приснодв҃о. 
И҆́ный. І҆рмо́съ: Тѧ̀ ю҆́же ви́дѣ: 
Тебѐ, є҆го́же беззако́ннїи хрⷭ҇тѐ, ѡ҆дѣ́ѧша  рꙋга́тельнѡ въ порфѵ́рꙋ и҆ вѣне́цъ, ꙗ҆́кѡ цр҃ю̀  рꙋга́ющесѧ, тро́стїю главꙋ̀ твою̀ оу҆дарѧ́юще,  распина́юще за́вистїю, и҆ же́лчїю напаѧ́юще, пѣ́сньми  всѝ вѣ́рнїи велича́емъ. 
Тѧ̀, є҆го́же со́лнце ви́дѧщее стра́ждꙋща на  крⷭ҇тѣ̀, свѣ́тъ сокры̀, все́й вкꙋ́пѣ тва́ри, влⷣчнимъ  досажде́нїемъ преклонѧ́ющейсѧ и҆ распа́дающымсѧ  ка́менїємъ, пѣ́сньми хрⷭ҇тѐ сп҃се велича́емъ. 
Трⷪ҇ченъ: Свѣ́тъ и҆ жи́знь и҆ вседѣ́тель,  трисо́лнечное є҆ди́нство, бг҃ъ же и҆ гдⷭ҇ь, є҆ди́нѣмъ  свѣ́томъ сїѧ́ѧ, соѡблиста́ѧ тремѝ начерта́ньми во  є҆ди́номъ бж҃ествѣ̀, сего̀ всѝ вѣ́рнїи велича́емъ. 
Бг҃оро́диченъ: Тебѐ ю҆́же дв҃дъ пѣве́цъ  проповѣ́да сїѡ́нъ, въ ню́же всели́сѧ нб҃сы̀  невмѣсти́мый, и҆ созда̀ ѿ оу҆тро́бы твоеѧ̀, мі́рꙋ  ѡ҆чище́нїе, пѣ́сньми мт҃и чⷭ҇таѧ велича́емъ. 
Сла́ва тебѣ̀ бж҃е на́шъ, сла́ва тебѣ̀. 
Тво́й сп҃си́тельный крⷭ҇тъ, просвѣти́телѧ  вѣ́рныхъ, сподо́би гдⷭ҇и воздержа́нїемъ текꙋ́щыѧ  предвари́ти, ви́дѣти, и҆ поклони́тисѧ, во ѡ҆сщ҃е́нїе  на́ше, да тѧ̀ и҆́мъ велича́емъ. (л. си҃і ѡ҆б.) 
І҆рмо́съ: Тѧ̀ ю҆́же ви́дѣ мѡѷсе́й неѡпали́мꙋю  кꙋпинꙋ̀, и҆ лѣ́ствицꙋ ѡ҆дꙋшевле́ннꙋю, ю҆́же і҆а́кѡвъ  ви́дѣ, и҆ две́рь нбⷭ҇нꙋю, є҆́юже про́йде хрⷭ҇то́съ бг҃ъ  на́шъ, пѣ́сньми мт҃и чⷭ҇таѧ велича́емъ. 
Свѣти́ленъ гла́са. 
На стїхо́внѣ самогла́сенъ днѐ, два́жды. Гла́съ  ѕ҃. 
Ѻ҆те́ческагѡ да́ра расточи́хъ бога́тство, въ  блꙋдѣ̀ и҆жди́хъ житїѐ, лꙋка́вными по́мыслы, грѣха̀  моегѡ̀ соѿве́дсѧ, и҆ сла́достїю стра́сти наслажда́емь,  несмы́слєннымъ скотѡ́мъ оу҆подо́бихсѧ, сп҃си́тельныхъ  за́повѣдей престꙋпле́нїемъ: но бл҃говоли́вый на крⷭ҇тѣ̀  повѣ́ситисѧ менѐ ра́ди хрⷭ҇тѐ бж҃е, не ѿри́ни менѐ  твоегѡ̀ сыноположе́нїѧ, но ѡ҆браща́ющасѧ прїимѝ, ꙗ҆́кѡ  блꙋ́днаго сы́на, и҆ сп҃сѝ мѧ̀. 
Мч҃ниченъ: Гдⷭ҇и, въ па́мѧть ст҃ы́хъ твои́хъ, всѧ̀  тва́рь пра́зднꙋетъ, нб҃са̀ ра́дꙋютсѧ со а҆́гг҃лы, и҆  землѧ̀ весели́тсѧ съ человѣ́ки. тѣ́хъ мл҃твами поми́лꙋй  на́съ. 
Сла́ва, и҆ ны́нѣ, крⷭ҇тобг҃оро́диченъ, гла́съ  то́йже. 
Подо́бенъ: Тридне́венъ: 
Всечⷭ҇таѧ, ꙗ҆́кѡ ви́дѣ тебѐ на крⷭ҇тѣ̀  повѣ́шена, пла́чꙋщи вопїѧ́ше мт҃рски: сн҃е мо́й, и҆ бж҃е  мо́й, сладча́йшее моѐ ча́до, ка́кѡ терпи́ши стра́сть  поно́снꙋю. 
На ѕ҃-мъ часѣ̀ тропа́рь прⷪ҇ро́чества, гла́съ и҃: 
Сло́вомъ всѧ̑ твое́ю соверши́лъ є҆сѝ си́лою  бж҃е, и҆ ѿ небытїѧ̀ въ бытїѐ приве́лъ є҆сѝ на́съ, не  преда́ждь на́съ беззако́нїємъ на́шымъ, безгрѣ́шне  гдⷭ҇и, мо́лимсѧ. 
Прокі́менъ, ѱало́мъ н҃з, гла́съ ѕ҃:  Возвесели́тсѧ пра́ведникъ, є҆гда̀ оу҆ви́дитъ  ѿмще́нїе. Сті́хъ: А҆́ще вои́стиннꙋ оу҆́бѡ пра́вдꙋ  глаго́лете. (л. сѳ҃і) 
Прⷪ҇ро́чества и҆са́їина чте́нїе. [Глава̀ г҃і, ст.  в҃- г҃і.] 
Та́кѡ глаго́летъ гдⷭ҇ь: на горѣ̀ по́льнѣй  воздви́гните зна́менїе, вознеси́те гла́съ и҆̀мъ, не  бо́йтесѧ: поꙋща́йте рꙋко́ю, ѿве́рзите кнѧ́зи. А҆́зъ  повелѣва́ю, ѡ҆свѧще́ни сꙋ́ть: и҆ а҆́зъ ведꙋ̀ и҆́хъ,  и҆споли́ни и҆́дꙋтъ и҆спо́лнити ꙗ҆́рость мою̀ ра́дꙋющесѧ,  вкꙋ́пѣ и҆ оу҆карѧ́юще. Гла́съ ꙗ҆зы́кѡвъ мно́гихъ, на  гора́хъ, подо́бенъ ꙗ҆зы́кѡвъ мно́гихъ, гла́съ царе́й, и҆  ꙗ҆зы́кѡвъ собра́вшихсѧ. гдⷭ҇ь саваѡ́ѳъ заповѣ́да  ꙗ҆зы́кꙋ ѻ҆рꙋжебо́рцꙋ, Прїитѝ ѿ землѝ и҆здале́ча,  ѿ кра́ѧ ѡ҆снова́нїѧ нб҃сѐ, гдⷭ҇ь и҆ ѻ҆рꙋжебо́рцы  є҆го̀, растли́ти всю̀ вселе́ннꙋю. Рыда́йте: бли́зъ бо  де́нь гдⷭ҇нь, и҆ сокрꙋше́нїе ѿ бг҃а прїи́детъ. Сегѡ̀  ра́ди всѧ́ка рꙋка̀ разслабѣ́етъ, и҆ всѧ́ка дꙋша̀  человѣ́ча оу҆бои́тсѧ: И҆ смѧтꙋ́тсѧ послы̀, и҆ болѣ̑зни  прїи́мꙋтъ ѧ҆̀ ꙗ҆́кѡ жены̀ ражда́ющїѧ: и҆ поскорбѧ́тъ  дрꙋ́гъ ко дрꙋ́гꙋ, и҆ оу҆жа́снꙋтсѧ, и҆ лицѐ своѐ ꙗ҆́кѡ  пла́мень и҆змѣнѧ́тъ. Се́ бо де́нь гдⷭ҇нь грѧде́тъ  неисцѣ́льный ꙗ҆́рости и҆ гнѣ́ва, положи́ти вселе́ннꙋю  [всю̀] пꙋ́стꙋ, и҆ грѣ́шники погꙋби́ти ѿ неѧ̀. Ѕвѣ́зды  бо нбⷭ҇ныѧ и҆ ѻ҆рі́ѡнъ, и҆ всѐ оу҆краше́нїе нбⷭ҇ное,  свѣ́та своегѡ̀ не дадѧ́тъ, и҆ помрачи́тсѧ со́лнце  возсїѧва́ющее, и҆ лꙋна̀ не да́стъ свѣ́та своегѡ̀. И҆  заповѣ́мъ все́й вселе́ннѣй ѕла̑ѧ, и҆ нечести̑вымъ  грѣхѝ и҆́хъ: и҆ погꙋблю̀ оу҆кори́знꙋ беззако́нныхъ, и҆  оу҆кори́знꙋ го́рдыхъ смирю̀. И҆ бꙋ́дꙋтъ ѡ҆ста́вшїи  честні́и па́че, не́жели зла́то нежже́нное: и҆ человѣ́къ  че́стенъ бꙋ́детъ па́че, не́жели ка́мень, и҆́же ѿ  сꙋфі́ра. Раз̾ѧри́тсѧ бо нб҃о, и҆ землѧ̀ потрѧсе́тсѧ ѿ  ѡ҆снова́нїй свои́хъ, за ꙗ҆́рость гнѣ́ва гдⷭ҇а саваѡ́ѳа  въ де́нь, во́ньже прїи́детъ ꙗ҆́рость є҆гѡ̀. 
Прокі́менъ, ѱало́мъ н҃и, гла́съ з҃: Бж҃е  застꙋ́пникъ мо́й є҆сѝ ты̀ и҆ млⷭ҇ть твоѧ̀ предвари́тъ  мѧ̀. Сті́хъ: И҆зми́ мѧ ѿ вра̑гъ мои́хъ бж҃е: (л.  сѳ҃і ѡ҆б.) 
Въ пѧто́къ ве́чера,  
ѻ҆бы́чное стїхосло́вїе. 
На Гдⷭ҇и воззва́хъ поста́вимъ стїхѡ́въ і҃, и҆  пое́мъ самогла́сенъ днѐ, два́жды, гла́съ з҃: 
Ꙗ҆́кѡ блꙋ́дный ѿстꙋпи́хъ ѿ бл҃года́ти твоеѧ̀  гдⷭ҇и, и҆ бога́тство расточи́хъ бл҃гости, къ тебѣ̀  прибѣго́хъ бл҃гоꙋтро́бне, взыва́ѧ тебѣ̀ бж҃е:  согрѣши́хъ, поми́лꙋй мѧ̀. 
Та́же мч҃нчны д҃ ѻ҆ктѡ́иха, прилꙋчи́вшагѡсѧ гла́са:  и҆ въ мине́и д҃: Сла́ва, поко́инъ гла́са. И҆ ны́нѣ,  бг҃оро́диченъ а҃-й гла́са. Вхо́дъ. Свѣ́те ти́хїй:  Прокі́менъ, ѱало́мъ н҃ѳ, гла́съ д҃: Да́ждь на́мъ  по́мощь ѿ ско́рби, и҆ сꙋ́етно сп҃се́нїе человѣ́ческо.  Сті́хъ: Бж҃е ѿри́нꙋлъ ны̀ є҆сѝ, и҆ низложи́лъ  є҆сѝ на́съ. 
Бытїѧ̀ чте́нїе. [Глава̀ и҃, ст. д҃-к҃а.] 
Сѣ́де ковче́гъ въ мѣ́сѧцъ седьмы́й въ два́десѧть  седьмы́й де́нь мѣ́сѧца, на гора́хъ а҆рара́тскихъ. Вода́  же оу҆ходѧ́щи оу҆малѧ́шесѧ да́же до десѧ́тагѡ мѣ́сѧца:  и҆ въ десѧ́тый мѣ́сѧцъ, въ пе́рвый де́нь мѣ́сѧца  ꙗ҆ви́шасѧ версѝ го́ръ. И҆ бы́сть по четы́редесѧтихъ  дне́хъ ѿве́рзе нѡ́е ѻ҆ко́нце ковче́га, є҆́же  сотворѝ. И҆ посла̀ вра́на [ви́дѣти, а҆́ще оу҆стꙋпи́ла  вода̀ ѿ лица̀ землѝ,] и҆ и҆зше́дъ не возврати́сѧ,  до́ндеже и҆зсѧ́че вода̀ ѿ землѝ. И҆ посла̀ голꙋби́цꙋ  по не́мъ, ви́дѣти, а҆́ще оу҆стꙋпи́ла вода̀ ѿ лица̀  землѝ. И҆ не ѡ҆брѣ́тши голꙋби́ца поко́ѧ нога́ма  свои́ма, возврати́сѧ къ немꙋ̀ въ ковче́гъ, ꙗ҆́кѡ вода̀  бѧ́ше по всемꙋ̀ лицꙋ̀ всеѧ̀ землѝ: и҆ просте́ръ рꙋ́кꙋ  свою̀, прїѧ́тъ ю҆̀, и҆ внесѐ ю҆̀ къ себѣ̀ въ ковче́гъ.  И҆ преме́дливъ є҆щѐ се́дмь дне́й, па́ки посла̀  голꙋби́цꙋ и҆з̾ ковче́га: И҆ возврати́сѧ къ немꙋ̀  голꙋби́ца къ ве́черꙋ, и҆ и҆мѣ́ѧше (л. с҃к) сꙋче́цъ  ма́сличенъ съ ли́ствїемъ во оу҆стѣ́хъ свои́хъ: и҆  позна̀ нѡ́е, ꙗ҆́кѡ оу҆стꙋпѝ вода̀ ѿ лица̀ землѝ. И҆  преме́дливъ є҆щѐ се́дмь дне́й дрꙋги́хъ, па́ки посла̀  голꙋби́цꙋ, и҆ не преложѝ возврати́тисѧ къ немꙋ̀ пото́мъ.  И҆ бы́сть въ пе́рвое и҆ шестьсо́тное лѣ́то житїѧ̀  нѡ́ева, въ пе́рвый де́нь пе́рвагѡ мѣ́сѧца, и҆зсѧ́че  вода̀ ѿ лица̀ землѝ и҆ ѿкры̀ нѡ́е покро́въ ковче́га,  є҆го́же сотворѝ, и҆ ви́дѣ, ꙗ҆́кѡ и҆зсѧ́че вода̀ ѿ  лица̀ землѝ. Въ мѣ́сѧцъ же вторы́й, въ два́десѧть  седьмы́й де́нь мѣ́сѧца и҆́зсше землѧ̀. И҆ речѐ гдⷭ҇ь  бг҃ъ нѡ́еви, глаго́лѧ: И҆зы́ди и҆з̾ ковче́га ты̀, и҆  жена̀ твоѧ̀, и҆ сы́нове твоѝ, и҆ жєны̀ сынѡ́въ твои́хъ  съ тобо́ю: И҆ всѧ̑ ѕвѣ́ри є҆ли́цы сꙋ́ть съ тобо́ю, и҆  всѧ́кꙋ пло́ть ѿ пти́цъ да́же до скотѡ́въ, и҆ всѧ́къ  га́дъ дви́жꙋщїйсѧ по землѝ и҆зведѝ съ собо́ю: и҆  расти́тесѧ и҆ мно́житесѧ на землѝ. И҆ и҆зы́де нѡ́е, и҆  жена̀ є҆гѡ̀, и҆ сы́нове є҆гѡ̀, и҆ жєны̀ сынѡ́въ є҆гѡ̀  съ ни́мъ: И҆ всѝ ѕвѣ́рїе, и҆ всѝ ско́ти, и҆ всѧ̑  пти̑цы, и҆ всѧ̑ га́ды дви́жꙋщыѧсѧ по ро́дꙋ своемꙋ̀ на  землѝ, и҆зыдо́ша и҆з̾ ковче́га. И҆ созда̀ нѡ́е  же́ртвенникъ гдⷭ҇ви: и҆ взѧ̀ ѿ всѣ́хъ скотѡ́въ  чи́стыхъ и҆ ѿ всѣ́хъ пти́цъ чи́стыхъ, и҆ вознесѐ во  всесожже́нїе на же́ртвенникъ. И҆ ѡ҆бонѧ̀ гдⷭ҇ь воню̀  бл҃гоꙋха́нїѧ. 
Прокі́менъ ѱало́мъ ѯ҃, гла́съ ѕ҃: Оу҆слы́ши  бж҃е моле́нїе моѐ, вонмѝ мл҃твѣ мое́й. Сті́хъ: Ѿ  конє́цъ землѝ къ тебѣ̀ воззва́хъ. 
При́тчей чте́нїе. [Глава̀ і҃, ст. л҃а-л҃в. Глава̀  а҃і, ст. а҃-в҃і.] 
Оу҆ста̀ пра́веднагѡ ка́плютъ премꙋ́дрость:  ѧ҆зы́къ же непра́веднагѡ поги́бнетъ. Оу҆стнѣ̀ мꙋже́й  пра́ведныхъ ка́плютъ бл҃года̑ти, оу҆ста́ же нечести́выхъ  развраща́ютсѧ. Мѣ́рила льсти̑ваѧ ме́рзость пред̾  гдⷭ҇емъ: вѣ́съ же пра́ведный прїѧ́тенъ є҆мꙋ̀. И҆дѣ́же  а҆́ще вни́детъ досажде́нїе, та́мѡ и҆ безче́стїе: оу҆ста́  же смире́нныхъ поꙋча́ютсѧ премꙋ́дрости. Оу҆мира́ѧй  првⷣникъ ѡ҆ста́ви раска́ѧнїе, (л. с҃к ѡ҆б.) оу҆до́бна  же быва́етъ и҆ посмѣѧ́тельна нечести́выхъ поги́бель.  Соверше́нство пра́выхъ наста́витъ и҆̀хъ: и҆  поползнове́нїе ѿрица́ющихсѧ плѣни́тъ и҆̀хъ. не  оу҆по́льзꙋютъ и҆мѣ̑нїѧ въ де́нь ꙗ҆́рости: пра́вда же  и҆зба́витъ ѿ сме́рти. Пра́вда непоро́чнагѡ  и҆справлѧ́етъ пꙋти̑, нече́стїе же впа́даетъ въ непра́вдꙋ.  Пра́вда мꙋже́й пра́выхъ и҆зба́витъ и҆̀хъ, безсовѣ́тїемъ  же оу҆ловлѧ́ютсѧ беззако́ннїи. Сконча́вшꙋсѧ мꙋ́жꙋ  пра́веднꙋ, не поги́бнетъ наде́жда: похвала́ же  нечести́выхъ поги́бнетъ. Првⷣный ѿ ло́ва  оу҆бѣ́гнетъ, въ негѡ́же мѣ́сто предае́тсѧ нечести́вый.  Во оу҆стѣ́хъ нечести́выхъ сѣ́ть гра́жданѡмъ, чꙋ́вство  же првⷣныхъ бл҃гопоспѣ́шно. Во бл҃ги́хъ првⷣныхъ  и҆спра́витсѧ гра́дъ, и҆ въ поги́бели нечести́выхъ  ра́дованїе. Во бл҃гослове́нїи пра́выхъ возвы́ситсѧ  гра́дъ, оу҆сты́ же нечести́выхъ раскопа́етсѧ. Рꙋга́етсѧ  гра́жданѡмъ лише́нный ра́зꙋма, мꙋ́жъ же мꙋ́дръ безмо́лвїе  во́дитъ. 
И҆ про́чее послѣ́дованїе преждесщ҃е́нныхъ. 


(л. с҃к ѡ҆б.) 
Въ сꙋббѡ́тꙋ тре́тїѧ седми́цы, 
на оу҆́трени тропа́рь на а҆ллилꙋ́їа: А҆пⷭ҇ли,  мч҃нцы и҆ прⷪ҇ро́цы: Сла́ва, Помѧнѝ гдⷭ҇и: И҆  ны́нѣ: Мт҃и ст҃а́ѧ: По а҃-мъ стїхосло́вїи глаго́лемъ  сѣда́льны мч҃нчны ѻ҆смогла́сника, прилꙋчи́вшагѡсѧ  гла́са, трѝ: и҆ бг҃оро́диченъ. По в҃-мъ же стїхосло́вїи  глаго́лемъ сѣда́ленъ поко́инъ, гла́съ є҃. Поко́й  сп҃се на́шъ: Ѿ дв҃ы возсїѧ́вый: Ѡ҆ си́хъ всѣ́хъ  оу҆каза́сѧ въ мимоше́дшꙋю сꙋббѡ́тꙋ. И҆ чте́нїе въ  шестодне́вцѣ. Пое́мъ же канѡ́нъ мине́и, и҆ ст҃а́гѡ  ѻ҆би́тели, и҆ четверопѣ́снецъ по чи́нꙋ и҆́хъ. Здѣ̀ не  стїхосло́вимъ Гдⷭ҇ви пое́мъ, но а҆́бїе глаго́лемъ  і҆рмо́съ мине́и. Четверопѣ́снецъ є҆гѡ́же краегране́сїе  сицево̀: Пое́тъ сїѧ̑ і҆ѡ́сифъ. Творе́нїе господи́на  і҆ѡ́сифа. И҆ стїхосло́вѧтсѧ пѣ̑сни. Гла́съ д҃. (л.  ск҃а) 
Пѣ́снь ѕ҃. 
І҆рмо́съ: Прїидо́хъ во глꙋбины̑ мѡрскі́ѧ: 
Кро́вными напои́сте ка́плѧми бл҃гочести́выхъ  сердца̀, ѕлочести́выхъ же полкѝ ꙗ҆́вѣ въ ни́хъ  потопи́сте, стрⷭ҇тоте́рпцы достосла́внїи. 
Просла́вивше оу҆десы̀ свои́ми всѣ́хъ влⷣкꙋ,  ны́нѣ прославлѧ́етесѧ непреста́ннѡ: сла́ва вѣ̑рнымъ  страда́льцы сꙋ́ще, и҆ вели́цыи застꙋ̑пницы. 
Въ ро́вѣ положи́лсѧ є҆сѝ преиспо́днѣмъ,  вѣ́рою оу҆́бѡ оу҆ме́ршымъ поко́й сло́ве пода́ждь,  сщ҃е́нныхъ страда́лєцъ мольба́ми, и҆ согрѣше́нїй  проще́нїе. 
Бг҃оро́диченъ: Да тѧ̀ гла́сы немо́лчными  восхва́лимъ дв҃о, гла́сы на́шѧ сїѧ̑ прїимѝ, и҆  ѡ҆чище́нїе долгѡ́въ прїѧ́ти, сн҃а твоего̀ оу҆молѝ. 
И҆́ный господи́на ѳео́дѡра. Гла́съ и҃. 
І҆рмо́съ: Содержи́ма мѧ̀ прїимѝ чл҃вѣколю́бче: 
Ны́нѣ мч҃нкъ торжество̀, стеце́мсѧ, и҆ страда̑нїѧ  и҆́хъ всечестна̑ѧ оу҆бл҃жа́юще, хрⷭ҇та̀ си́хъ  вѣнча́вшаго воспои́мъ. 
Бж҃е́ственною разжига́еми любо́вїю хрⷭ҇то́вою на  оу҆́глехъ ѻ҆гнѧ̀ преходи́сте ꙗ҆́кѡ на росѣ̀, того̀  пою́ще мч҃нцы бл҃же́ннїи. 
Сла́ва, трⷪ҇ченъ: Тѧ̀ трⷪ҇це пребезнача́льнаѧ, и҆  бж҃е́ственнаѧ є҆ди́нице, свѣ́тъ и҆ свѣ́ты пою̀,  живота̀ и҆ животы̀, оу҆ма̀, сло́ва, дх҃а же ст҃а́го, и҆  ст҃а, є҆ди́наго бг҃а. 
Бг҃оро́диченъ: Ѿ ко́рене твоегѡ̀ возсїѧ̀ цвѣ́тъ  жи́зни, і҆ессе́е пра́ѻтче взыгра́й, сп҃са́ѧй мі́ръ, ѿ  чⷭ҇тыѧ ѻ҆трокови́цы хрⷭ҇то́съ бг҃ъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ѻ҆гнѧ̀ и҆ меча̀, и҆ сме́рти не оу҆боѧ́вшесѧ,  и҆сповѣ́данїе соблюдо́сте сп҃се́нїѧ, ѿ хрⷭ҇та̀  бл҃же́ннїи оу҆крѣплѧ́еми. (л. ск҃а ѡ҆б.) 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Въ ме́ртвыхъ свобо́дь, ꙗ҆́кѡ сы́й нача́льникъ  живота̀ и҆ сме́рти, ты̀ оу҆поко́й ꙗ҆̀же прїѧ́лъ є҆сѝ,  и҆ во дворы̀ твоѧ̑ вселѝ чл҃вѣколю́бче. 
І҆рмо́съ: Содержи́ма мѧ̀ прїимѝ чл҃вѣколю́бче,  грѣхѝ мно́гими, и҆ припа́дающа щедро́тамъ твои̑мъ,  ꙗ҆́кѡ прⷪ҇ро́ка гдⷭ҇и, и҆ сп҃сѝ мѧ̀. 
Конда́къ: Со ст҃ы́ми оу҆поко́й: І҆́косъ:  Са́мъ є҆ди́нъ є҆сѝ безсме́ртный: Ли́сть к҃ на  ѡ҆боро́тѣ. 
Пѣ́снь з҃. 
І҆рмо́съ: Ю҆́ношы трѝ: 
Комꙋ̀ лю́бѧщи стра̑сти безсловє́сныѧ, вои́стиннꙋ  дꙋшѐ оу҆подо́биласѧ є҆сѝ; кого̀ превосходѧ́ща  и҆мѣ́ла є҆сѝ во грѣсѣ́хъ; возопі́й хрⷭ҇тꙋ̀: сп҃си́  мѧ бл҃гі́й. 
Ст҃і́и, во ст҃ы́хъ почива́ющаго моли́те  прилѣ́жнѡ, въ сїѧ̑ ст҃ы̑ѧ дни̑ ѡ҆ст҃и́ти всѣ́хъ  бл҃гочести́выхъ мꙋдрова̑нїѧ. 
Вы́шнїй, въ млⷭ҇ти бога́тый, и҆ бл҃гі́й, рабѡ́мъ  твои̑мъ ѡ҆ставле́нїе пре́жде оу҆со́пшымъ пода́ждь,  ликѡ́мъ првⷣныхъ сїѧ̑ сопричита́ѧ, ꙗ҆́кѡ  чл҃вѣколю́бецъ. 
Бг҃оро́диченъ: Родила̀ є҆сѝ кромѣ̀ зако́нѡвъ  є҆стества̀, созда́телѧ бы́вша человѣ́ка, чⷭ҇таѧ: того̀  оу҆́бѡ молѝ всѣ́хъ беззакѡ́нїѧ презрѣ́ти ны́нѣ и҆  прегрѣшє́нїѧ. 
И҆́ный. І҆рмо́съ: А҆́гг҃ломъ ѻ҆́троки: 
Честны́хъ мч҃нкъ показа́вый па̑мѧти, ра́дость  цр҃кви твое́й, и҆ дꙋше́вное оу҆тѣше́нїе: бл҃гослове́нъ  є҆сѝ во вѣ́ки гдⷭ҇и бж҃е ѻ҆тє́цъ на́шихъ. 
Не лже́мъ тѝ хрⷭ҇тѐ, ни ѿмета́емсѧ, мч҃нцы  вопїѧ́хꙋ, посредѣ̀ мꙋче́нїй, беззакѡ́нныѧ сꙋдїи̑  оу҆дивлѧ́юще: бл҃гослове́нъ є҆сѝ во вѣ́ки гдⷭ҇и бж҃е  ѻ҆тє́цъ на́шихъ. (л. ск҃в) 
Сла́ва, трⷪ҇ченъ: Въ тре́хъ ли́цѣхъ є҆ди́но  є҆стество̀ чти́мъ, ѻ҆ц҃а̀, и҆ сн҃а, и҆ дх҃а,  прⷪ҇ро́чески вопїю́ще: бл҃гослове́нъ є҆сѝ во вѣ́ки  гдⷭ҇и бж҃е ѻ҆тє́цъ на́шихъ. 
Бг҃оро́диченъ: Ка́кѡ ꙗ҆́кѡ мт҃и ражда́еши, и҆  дв҃а пребыла̀ є҆сѝ; ꙗ҆́кѡ бг҃а роди́хъ, не и҆спытꙋ́й  мѝ ѡ҆́браза: є҆ли̑ка бо хо́щетъ, твори́тъ,  бг҃оѻтрокови́ца вопїе́тъ. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь: 
Мч҃нческїй ли́че бг҃оизбра́нный, рабы̀ твоѧ̑  сподо́би, покло́нники бы́ти бж҃е́ственномꙋ и҆  животворѧ́щемꙋ сп҃совꙋ крⷭ҇тꙋ̀. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Жи́зни сокро́вище, цр҃ю̀ безсме́ртне, ꙗ҆̀же  и҆збра́лъ є҆сѝ рабы̑ твоѧ̑ въ вѣ́рѣ и҆ наде́ждѣ,  вѣ́чныѧ твоеѧ̀ жи́зни сподо́би. 
І҆рмо́съ: А҆́гг҃ломъ ѻ҆́троки и҆з̾ ѻ҆гнѧ̀  сп҃сы́й, и҆ гремѧ́щꙋю пе́щь преложи́вый на ро́сꙋ,  бл҃гослове́нъ є҆сѝ бж҃е ѻ҆тє́цъ на́шихъ. 
Пѣ́снь и҃. 
І҆рмо́съ: И҆зба́вителю всѣ́хъ: 
Небоѧ́зненнымъ и҆дꙋ́ще мꙋдрова́нїемъ къ  болѣ́знєннымъ трꙋдѡ́мъ мч҃нцы, болѣ̑зни плѡтскі́ѧ  под̾ѧ́сте, и҆ къ неболѣ́зненномꙋ наслажде́нїю  преста́вльшесѧ всѧ́кꙋю болѣ́знь се́рдца ѡ҆блегча́ете. 
Вы̑шнѧѧ тлѣ́нными и҆змѣни́вше, плотски́ми мѧ̀  и҆стлѣ́вша страстьмѝ, поще́нїемъ сп҃си́те, и҆  моли́твами прилѣ́жными мч҃нцы бж҃е́ственнїи, всѣ́хъ  бг҃а молѧ́ще. 
Мл҃твами хрⷭ҇тѐ мч҃нкъ твои́хъ, млⷭ҇ти твоѧ̑  всѣ̑мъ низпослѝ, и҆ къ тебѣ̀ бл҃гоꙋтро́бномꙋ  преста́вльшымсѧ (л. ск҃в ѡ҆б.) ѿ житїѧ̀, разрѣше́нїе  пода́ждь долгѡ́въ, и҆ бж҃е́ственный поко́й. 
Бг҃оро́диченъ: Ꙗ҆́кѡ ро́ждшаѧ бг҃а безгрѣ́шнаго,  на́шѧ грѣхѝ потребѝ мт҃рними твои́ми мл҃твами бцⷣе,  и҆ сп҃сѝ вопїю́щыѧ: бл҃гослови́те всѧ̑ дѣла̀ гдⷭ҇нѧ  гдⷭ҇а. 
И҆́ный. І҆рмо́съ: Бг҃оглаго́ливїи ѻ҆́троцы: 
Ѻ҆гнепа̑льныѧ мꙋ́ки претерпѣ́вше, ꙗ҆́кѡ  ѡ҆роше́нїе страда́льцы, съ ра́достїю взыва́сте:  бл҃гослови́те дѣла̀ гдⷭ҇нѧ гдⷭ҇а. 
Бг҃ово́инственный по́лкъ мч҃нкъ, побѣди́вый  ле́сть, побѣди́тельнѡ взыва́ше: бл҃гослови́те дѣла̀  гдⷭ҇нѧ гдⷭ҇а. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Съ сн҃омъ ѻ҆ц҃ꙋ̀ поклони́мсѧ, и҆ всест҃о́мꙋ дх҃ꙋ,  всѝ вѣ́рнѡ возопїи́мъ: трⷪ҇це, ꙗ҆́же во є҆ди́нствѣ,  сп҃сѝ дꙋ́шы на́шѧ. 
Бг҃оро́диченъ: Ты̀ и҆ дв҃а и҆ мт҃и ꙗ҆ви́ласѧ  є҆сѝ, ро́ждши без̾ мꙋ́жа, бг҃а всѣ́хъ, всечⷭ҇таѧ: но  того̀ молѝ, сп҃стѝ рабы̑ твоѧ̑. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Стрⷭ҇тоте́рпєцъ мл҃твами, твоѧ̑ рабы̑, и҆  поклони́тисѧ и҆ ви́дѣти хрⷭ҇тѐ сп҃се сподо́би,  животворѧ́щїй крⷭ҇тъ, твоеѧ̀ бл҃гости. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Разори́вый держа́вꙋ сме́рти, и҆з̾ ме́ртвыхъ  воста́нїемъ твои́мъ, преста́вльшыѧсѧ оу҆поко́й со  и҆збра́нными твои́ми, хвали́ти тѧ̀ гдⷭ҇а. 
Хва́лимъ, бл҃гослови́мъ, покланѧ́емсѧ гдⷭ҇ви. 
І҆рмо́съ: Бг҃оглаго́ливїи ѻ҆́троцы въ пещѝ, со  ѻ҆гне́мъ пла́мень попира́юще поѧ́хꙋ: бл҃гослови́те  дѣла̀ гдⷭ҇нѧ гдⷭ҇а. (л. ск҃г) 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ: 
Оу҆крѣпи́вше на ка́мени мы́сленномъ мꙋдрова́нїе,  стрⷭ҇тоте́рпцы, неразвра́тнѡ, всѧ̑ вра̑жїѧ кова̑рства  побѣди́сте: тѣ́мже мѧ̀ развраща́ема къ страсте́мъ  дꙋшетлѣ̑ннымъ, оу҆тверди́те къ бг҃ꙋ мл҃твами. 
Бж҃е́ственный и҆ свѣтоза́рный вои́стиннꙋ собо́ре  мч҃никъ, молѝ пребл҃га́го влⷣкꙋ, во вре́мѧ  воздержа́нїѧ, проще́нїе прегрѣше́нїй на́мъ всѣ̑мъ  дарова́ти, и҆ вѣ́чное ра́дованїе. 
Чл҃вѣколю́бче є҆ди́не бл҃же, рабы̑ твоѧ̑ въ  наде́жди воскрⷭ҇нїѧ почи́вшыѧ: вѣ́чнагѡ свѣ́та твоегѡ̀  невече́рнѧгѡ сподо́би причасти́тисѧ, и҆ пи́щи  наслажде́нїѧ, да тѧ̀ со стра́хомъ велича́емъ. 
Бг҃оро́диченъ: Свѣ́та жили́ще, твоѧ̀ бы́сть  всест҃а́ѧ оу҆тро́ба всест҃а́ѧ, тѣ́мже вѣ́рнѡ вопїю́  ти: зѣ̑ницы дꙋшѝ моеѧ̀ ѡ҆зарѝ, и҆ стезю̀ пра́вꙋю  покажѝ, тебѣ̀ при́снѡ бл҃жа́щемꙋ. 
И҆́ный. І҆рмо́съ: Велича́емъ тѧ̀ мт҃рь бж҃їю: 
Мч҃нкѡвъ па́мѧть соверша́емъ вѣ́рнїи, да тѣ́хъ  причасти́мсѧ сла́вы, восхвалѧ́юще страда́льчество  по́двигѡвъ и҆́хъ. 
Ва́шегѡ мꙋ́жества ѕвѣ́рїе оу҆боѧ́шасѧ ѕѣлѡ̀,  оу҆гасѐ ѻ҆́гнь, сокрꙋши́шасѧ лꙋ́цы, въ ва́съ  страда́льцы ди́венъ бг҃ъ. 
Сла́ва, трⷪ҇ченъ: Пребезнача́льное є҆стество̀,  трїѷпоста́снаѧ є҆ди́нице, ѻ҆́ч҃е, сн҃е и҆ дш҃е ст҃ы́й,  свѣ́те и҆ жи́зне бг҃онача́льнаѧ, тебѐ славосло́вѧщыѧ  сохранѧ́й. 
Бг҃оро́диченъ: Бл҃гослови́мъ тѧ̀ бг҃а і҆и҃лева,  ѿ дв҃ы ꙗ҆ви́вшагосѧ мі́рꙋ, и҆ воздви́гшаго ро́гъ  сп҃се́нїѧ на́шегѡ. (л. ск҃г ѡ҆б.) 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀: 
Мл҃твєнницы мі́ра, стрⷭ҇тоте́рпцы хрⷭ҇тѡ́вы,  тогѡ̀ ви́дѣти крⷭ҇тъ, и҆ поклони́тисѧ сподо́бите всѣ́хъ  мл҃твами ва́шими. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
И҆дѣ́же и҆стека́етъ и҆сто́чникъ жи́зни, сн҃е  бж҃їй, и҆ посѣще́нїѧ твоегѡ̀ лица̀ просвѣще́нїе, къ  тебѣ̀ преста́вльшыѧсѧ оу҆чинѝ. 
І҆рмо́съ: Велича́емъ тѧ̀ мт҃рь бж҃їю, и҆ сла́вимъ  тѧ̀ бцⷣе дв҃о, ꙗ҆́кѡ сп҃са ро́ждшꙋю дꙋ́шъ на́шихъ. 
Та́же, Досто́йно є҆́сть: Свѣти́ленъ: Нб҃о  ѕвѣзда́ми: Сла́ва, Живы́ми: И҆ ны́нѣ,  бг҃оро́диченъ: Сла́дость а҆́гг҃лѡвъ: Та́кожде:  оу҆ка́зъ на хвали́техъ, и҆ на стїхо́внѣ, въ сꙋббѡ́тꙋ  вторꙋ́ю поста̀: Та́же, Бл҃го є҆́сть: и҆ ча́съ а҃-й.  И҆ ѿпꙋ́стъ. 
На лїтꙋргі́и: Бл҃жє́нна гла́са, Прокі́менъ днѐ и҆  за оу҆поко́й. А҆по́столъ ко є҆вре́ємъ, зача́ло тк҃є.  Дрꙋгі́й, за оу҆поко́й. А҆ллилꙋ́їа, гла́съ ѕ҃: Є҆ѵⷢ҇лїе  ѿ ма́рка, зача́ло ѻ҆смо́е: И҆ за оу҆поко́й.  Прича́стенъ днѐ: И҆ за оу҆поко́й. 


(л. ск҃г ѡ҆б.) 
Недѣ́лѧ тре́тїѧ ст҃ы́хъ постѡ́въ,  
поклоне́нїе пра́зднꙋемъ чⷭ҇тна́гѡ и҆ животворѧ́щагѡ  крⷭ҇та̀. 
Въ сꙋббѡ́тꙋ ве́чера на ма́лѣй вече́рни, стїхи̑ры на  д҃. Гла́съ ѕ҃. 
Подо́бенъ: А҆́гг҃льскїѧ: 
Ны́нѣ а҆́гг҃льскаѧ вѡ́инства копїено́сѧтъ дре́во  чⷭ҇тно́е, бл҃гоговѣ́йнѡ ѡ҆крꙋжа́ющѧ, и҆ всѧ̑ созыва́ющѧ  вѣ̑рныѧ на поклоне́нїе. прїиди́те оу҆̀бо посто́мъ  просвѣти́вшїисѧ, припаде́мъ є҆мꙋ̀ ра́достїю и҆  стра́хомъ, вѣ́рнѡ зовꙋ́ще: ра́дꙋйсѧ чⷭ҇тны́й крⷭ҇те,  мі́рꙋ оу҆твержде́нїе. [Два́жды.] (л. ск҃д) 
Да а҆да́мовꙋ потреби́ши клѧ́твꙋ, пло́ть на́шꙋ  прїе́млеши кромѣ̀ скве́рны, распина́ешисѧ же и҆  оу҆мира́еши, і҆и҃се пребл҃гі́й: тѣ́мже крⷭ҇тъ тво́й, и҆  копїѐ, гꙋ́бꙋ же и҆ тро́сть, гво́здїе вѣ́рнѡ почита́емъ,  и҆ воскрⷭ҇нїе твоѐ ви́дѣти про́симъ. 
Заключа́етъ є҆де́мъ дре́вомъ дре́вле ѕмі́й,  дре́во же крⷭ҇та̀ ѿверза́етъ се́й всѣ̑мъ хотѧ́щымъ  посто́мъ и҆ слеза́ми ѡ҆чи́ститисѧ. прїиди́те оу҆̀бо  предлежа́щее ви́дѧще, томꙋ̀ припаде́мъ со стра́хомъ  вѣ́рнїи зовꙋ́ще: ѿве́рзи врата̀ нбⷭ҇наѧ крⷭ҇те,  лю́бѧщымъ тѧ̀. 
Сла́ва, и҆ ны́нѣ. 
Подо́бенъ: 
Є҆гда̀ крⷭ҇тꙋ̀ пригвожде́на ви́дѣ сло́ве бж҃їй,  безсѣ́меннѡ тебѐ ро́ждшаѧ, взыва́ше вопїю́щи: оу҆вы̀  мнѣ̀ ча́до сладча́йшее, ко́е твоѐ смире́нїе бж҃е мо́й;  ка́кѡ безстра́стный стра́сть терпи́ши, непра́веднымъ  сꙋдо́мъ; пѣсносло́влю твоѐ стра́шное кра́йнее  снизхожде́нїе. 
На стїхо́внѣ стїхи̑ры подо́бны. Гла́съ в҃: 
Подо́бенъ: До́ме є҆ѵфра́ѳовъ: 
Разрѣши́вшесѧ оу҆́зъ дре́внѧгѡ ѡ҆сꙋжде́нїѧ,  вѣ́рнїи дре́вомъ крⷭ҇та̀, на не́мъ пригвожде́ннаго  хрⷭ҇та̀ славосло́вимъ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Прїидѝ ны́нѣ съ на́ми дв҃де, цѣвни́цꙋ дви́жи,  хрⷭ҇та̀ возноси́те поѧ̀, вѣ́рнїи поклони́тесѧ є҆гѡ̀  подно́жїю. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
Вознесе́мъ лю́дїе предлежа́щее дре́во, и҆́мже  сп҃се́нїе на́мъ хрⷭ҇то́съ подае́тъ, и҆ вѣ́рою цѣлꙋ́емъ.  
Сла́ва, и҆ ны́нѣ, то́йже: (л. ск҃д ѡ҆б.) 
Крⷭ҇тобг҃оро́диченъ: Вознесе́на на крⷭ҇тѣ̀, за  человѣ́ки, ви́дѧщи твоего̀ сн҃а дв҃о, вопїѧ́ше рыда́ющи:  сла́ва бл҃гоꙋтро́бїю твоемꙋ̀. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: 
Тропа́рь, гла́съ а҃: Сп҃сѝ гдⷭ҇и лю́ди твоѧ̑, и҆  бл҃гословѝ достоѧ́нїе твоѐ, побѣ̑ды правосла̑внымъ  хрⷭ҇тїа́нѡмъ на сопроти̑вныѧ да́рꙋѧ, и҆ твоѐ сохранѧ́ѧ  крⷭ҇то́мъ твои́мъ жи́тельство. 
И҆ быва́етъ ѿпꙋ́стъ. По ѿпꙋ́стѣ же вхо́дитъ  сщ҃е́нникъ со є҆кклисїа́рхомъ въ сосꙋдохрани́льницꙋ, и҆  взе́млютъ чⷭ҇тно́е дре́во, пред̾идꙋ́щꙋ свѣ́щникꙋ и҆  кади́лꙋ, пою́щымъ тропа́рь: Сп҃сѝ гдⷭ҇и лю́ди твоѧ̑:  И҆ прино́сѧтъ на ст҃ꙋ́ю трапе́зꙋ, и҆ вжига́ютъ свѣщꙋ̀  на всю̀ но́щь. 
На вели́цѣй вече́рни, 
бл҃гословлѧ́етъ сщ҃е́нникъ, и҆ пое́мъ ꙗ҆́кѡ  ѻ҆бы́чно предначина́тельный ѱало́мъ. Та́же  стїхосло́вїе, пе́рваѧ каѳі́сма. На Гдⷭ҇и воззва́хъ,  поста́вимъ стїхѡ́въ і҃, и҆ пое́мъ стїхи̑ры воскрⷭ҇ны  ѻ҆смогла́сника г҃, и҆ а҆натѡ́лїевы г҃, и҆ чⷭ҇тна́гѡ  крⷭ҇та̀ д҃, гла́съ є҃: 
Подо́бенъ: Ра́дꙋйсѧ по́стникѡвъ: 
Возсїѧ́й гдⷭ҇нь крⷭ҇те, свѣтолꙋ̑чныѧ мѡ́лнїѧ  твоеѧ̀ бл҃года́ти, въ сердца̀ чтꙋ́щихъ тѧ̀, и҆  бг҃опрїѧ́тною любо́вїю прїе́млющихъ, мїровожделѣ́нне,  и҆́мже сле́зное потреби́сѧ сѣ́тованїе, и҆ сме́ртныхъ  сѣ́тей и҆зба́вихомсѧ, и҆ къ при́сномꙋ весе́лїю  прїидо́хомъ. покажѝ красоты̀ твоеѧ̀ бл҃голѣ́пїе,  воздаѧ́нїе пода́ждь воздержа́нїѧ рабѡ́мъ твои̑мъ, вѣ́рнѡ  просѧ́щымъ твоѐ бога́тное застꙋпле́нїе, и҆ ве́лїю  млⷭ҇ть. (л. ск҃є) 
Ра́дꙋйсѧ живоно́сный крⷭ҇те, цр҃кве кра́сный раю̀,  дре́во нетлѣ́нїѧ, прозѧ́бшее на́мъ вѣ́чныѧ сла́вы  наслажде́нїе: и҆́мже бѣсо́встїи ѿгонѧ́ютсѧ полцы̀, и҆  а҆́гг҃льстїи свеселѧ́тсѧ чи́нове, и҆ совокꙋплє́нїѧ  вѣ́рныхъ пра́зднꙋютъ. ѻ҆рꙋ́жїе непобѣди́мое,  оу҆твержде́нїе нерꙋши́мое, вѣ́рныхъ побѣ́до,  сщ҃е́нникѡвъ похвало̀, хрⷭ҇то́вы ны́нѣ стрⷭ҇ти и҆ на́мъ  пода́ждь дости́гнꙋти, и҆ ве́лїю млⷭ҇ть. 
Ра́дꙋйсѧ живоно́сный крⷭ҇те, бл҃гоче́стїѧ  непобѣди́маѧ побѣ́да, две́рь ра́йскаѧ, вѣ́рныхъ  оу҆твержде́нїе, цр҃кве ѡ҆гражде́нїе: и҆́мже тлѧ̀  разори́сѧ и҆ оу҆праздни́сѧ, и҆ попра́сѧ сме́ртнаѧ  держа́ва, и҆ вознесо́хомсѧ ѿ землѝ къ нбⷭ҇нымъ:  ѻ҆рꙋ́жїе непобѣди́мое, бѣсѡ́въ сопротивобо́рче, сла́во  мч҃нкѡвъ, прпⷣбныхъ ꙗ҆́кѡ вои́стиннꙋ оу҆добре́нїе,  приста́нище сп҃се́нїѧ, да́рꙋѧй мі́рꙋ ве́лїю млⷭ҇ть. 
Грѧдѝ первозда́ннаѧ дво́ице, ли́ка ѿпа́дшаѧ  го́рнихъ, за́вистїю человѣкоꙋбі́йцы, го́рькою сла́стїю  дре́ва, дре́вле вкꙋше́нїемъ. сѐ всечестно́е вои́стиннꙋ  дре́во предгрѧде́тъ, къ немꙋ́же прите́кше ра́достїю  ѡ҆блобыза́йте, и҆ возопі́йте къ немꙋ̀ съ вѣ́рою: ты̀  на́ше воззва́нїе, крⷭ҇те всечестны́й, дре́во  бг҃обл҃же́нное, са́де нбⷭ҇ный: є҆гѡ́же плода̀  причасти́вшесѧ, нетлѣ́нїе оу҆лꙋчи́хомъ, є҆де́ма  пе́рваго прїе́мше и҆звѣ́стнѡ, и҆ ве́лїю млⷭ҇ть. 
Сла́ва, гла́съ г҃: Хрⷭ҇тѐ бж҃е на́шъ, во́льное  распѧ́тїе во ѻ҆́бщее воскрⷭ҇нїе ро́да человѣ́ческагѡ  воспрїе́мый, и҆ тро́стїю крⷭ҇та̀, ѡ҆багре́нїемъ  червле́нымъ своѧ̑ пе́рсты ѡ҆кровави́вый, ѡ҆ста́витєльнаѧ  на́мъ ца́рски подписа́ти чл҃вѣколю́бствовавый, не  пре́зри на́съ бѣ́дствꙋющихъ, и҆ па́ки ѿ тебѐ  разстоѧ́нїе: но оу҆ще́дри є҆ди́не долготерпѣли́ве, во  ѡ҆бстоѧ́нїи лю́ди твоѧ̑, и҆ воста́ни, поборѝ борю́щыѧ  ны̀, ꙗ҆́кѡ всеси́ленъ. (л. ск҃є ѡ҆б.) 
И҆ ны́нѣ, бг҃оро́диченъ гла́са. Вхо́дъ. Свѣ́те  ти́хїй: 
Прокі́менъ: Гдⷭ҇ь воцр҃и́сѧ: Є҆ктенїа̀, и҆  про́чее ꙗ҆́кѡ ѻ҆бы́чно. На лїті́и стїхи́ра хра́ма. 
Сла́ва, и҆ ны́нѣ, гла́съ є҃: Зрѧ́щи тѧ̀ тва́рь  всѧ̀ на крⷭ҇тѣ̀ на́га ви́сѧща, содѣ́телѧ и҆ зижди́телѧ  всѣ́хъ, и҆змѣнѧ́шесѧ стра́хомъ, и҆ рыда́ше: со́лнце же  свѣ́тъ ѡ҆мрачѝ, и҆ землѧ̀ колеба́шесѧ, ка́менїе же  разсѣда́шесѧ, и҆ хра́ма свѣ́тлость раздира́шесѧ.  ме́ртвїи воста́ша ѿ гробѡ́въ, и҆ а҆́гг҃льскїѧ си̑лы  оу҆жасо́шасѧ, глаго́люще: ѽ чꙋдесѐ! сꙋдїѧ̀ сꙋ́дитсѧ,  и҆ стра́ждетъ хотѧ̀ за сп҃се́нїе мі́ра, и҆ ѡ҆бновле́нїе. 
На стїхо́внѣ стїхи̑ры ѻ҆смогла́сника, ꙗ҆̀же по  а҆лфави́тꙋ. 
Сла́ва, и҆ ны́нѣ, гла́съ д҃: Пособи́вый гдⷭ҇и  кро́ткомꙋ дв҃дꙋ побѣди́ти и҆ноплеме́нника, вѣ̑рнымъ  лю́демъ на́шимъ спобо́рствꙋй, и҆ ѻ҆рꙋ́жїемъ крⷭ҇та̀  низложѝ врагѝ на́шѧ: покажѝ бл҃гоꙋтро́бне на на́съ  дрє́внїѧ млⷭ҇ти твоѧ̑, и҆ да разꙋмѣ́ютъ вои́стиннꙋ,  ꙗ҆́кѡ ты̀ є҆сѝ бг҃ъ: и҆ на тѧ̀ надѣ́ющїисѧ  побѣжда́емъ, молѧ́щїисѧ ѻ҆бы́чнѡ пречи́стѣй твое́й  мт҃ри, дарова́тисѧ на́мъ вели́цѣй млⷭ҇ти. 
Тропа́рь, Бцⷣе Дв҃о: два́жды: и҆ крⷭ҇тный  є҆ди́ножды. Гла́съ а҃: Сп҃сѝ гдⷭ҇и лю́ди твоѧ̑. 
И҆ про́чее послѣ́дованїе бдѣ́нїѧ: ꙗ҆́кѡ  ѻ҆бы́чно. (л. ск҃ѕ) 
На оу҆́трени по шестоѱа́лмїи, 
Бг҃ъ гдⷭ҇ь, во гла́съ ѻ҆смогла́сника, и҆  глаго́лемъ тропа́рь воскрⷭ҇ный, два́жды. Сла́ва,  крⷭ҇тный: Сп҃сѝ гдⷭ҇и лю́ди твоѧ̑: И҆ ны́нѣ,  бг҃оро́диченъ: Гаврїи́лꙋ вѣща́вшꙋ: И҆ ѻ҆бы́чное  стїхосло́вїе. Сѣда́льны глаго́лемъ воскрⷭ҇ны. По  полѷеле́и, [а҆́ще гдѣ̀ хра́мъ чⷭ҇тна́гѡ крⷭ҇та̀]  сѣда́ленъ крⷭ҇та̀, гла́съ и҃. 
Подо́бенъ: Повелѣ́нное та́йнѡ: 
Въ раѝ оу҆́бѡ пре́жде дре́вомъ ѡ҆бнажѝ ѡ҆  вкꙋше́нїи вра́гъ, наносѧ̀ оу҆мерщвле́нїе: крⷭ҇та́ же  дре́во, живота̀ ѡ҆дѣѧ́нїе человѣ́кѡмъ носѧ̀, наведѐ на  землѝ, и҆ мі́ръ ве́сь и҆спо́лнисѧ всѧ́кїѧ ра́дости.  є҆го́же ви́дѧще покланѧ́ема, бг҃ꙋ въ вѣ́рѣ лю́дїе  согла́снѡ воззове́мъ: и҆спо́лнь хра́мъ сла́вы є҆гѡ̀.  [Два́жды.] 
Степє́нна гла́са. Є҆ѵⷢ҇лїе оу҆́треннее.  Воскрⷭ҇нїе хрⷭ҇то́во: ѱало́мъ н҃. 
Сла́ва, гла́съ и҃: Покаѧ́нїѧ ѿве́рзи мѝ: И҆  ны́нѣ: На сп҃се́нїѧ стєзѝ: Та́же, гла́съ ѕ҃:  Поми́лꙋй мѧ̀ бж҃е: Мно́жєства содѣ́ѧнныхъ мно́ю  лю́тыхъ: 
Канѡ́нъ воскрⷭ҇нъ, и҆ бцⷣы, на ѕ҃: та́же трїѡ́ди на  и҃, творе́нїе господи́на ѳео́дѡра стꙋді́та. Гла́съ а҃. 
Пѣ́снь а҃. 
І҆рмо́съ: Воскрⷭ҇нїѧ де́нь, просвѣти́мсѧ лю́дїе. 
Торжества̀ де́нь, воста́нїемъ хрⷭ҇то́вымъ, сме́рть  безвѣ́стна показа́сѧ, жи́зни возсїѧ̀ зарѧ̀, а҆да́мъ  воста́въ ликꙋ́етъ ра́достїю: тѣ́мже воскли́кнемъ,  побѣ́днꙋю пою́ще. 
Поклоне́нїѧ де́нь чⷭ҇тна́гѡ крⷭ҇та̀, прїиди́те къ  семꙋ̀ всѝ: воста́нїѧ бо хрⷭ҇то́ва зари̑, свѣтосїѧ́ѧй  предлага́етъ ны́нѣ, того̀ ѡ҆блобыза́имъ дꙋше́внѡ  ра́дꙋющесѧ. (л. ск҃ѕ ѡ҆б.) 
Ꙗ҆ви́сѧ вели́кїй гдⷭ҇нь крⷭ҇те, покажѝ мѝ  зра́къ бж҃е́ственный красоты̀ твоеѧ̀ ны́нѣ, досто́йнѡ  покло́нника хвалы̀ твоеѧ̀: и҆́бо ꙗ҆́кѡ ѡ҆дꙋшевле́ннꙋ  тебѣ̀, и҆ возглаша́ю, и҆ ѡ҆блобыза́ю тѧ̀. 
Да восхва́лѧтъ согла́снѡ нб҃о и҆ землѧ̀, ꙗ҆́кѡ  предлежи́тъ всѣ̑мъ всебл҃же́ннѣйшїй крⷭ҇тъ, на не́мже  пригвожде́нъ тѣле́снѣ пожре́сѧ хрⷭ҇то́съ: того̀  лобыза́имъ дꙋше́внѡ ра́дꙋющесѧ. 
Сла́ва, трⷪ҇ченъ: ѽ трⷪ҇це начерта́ньми! ѽ  є҆ди́нице зра́комъ! ѻ҆́ч҃е, сн҃е, и҆ дш҃е,  є҆диноси́льнаѧ є҆ди́нице, въ совѣ́тѣ и҆ хотѣ́нїи, и҆  держа́вы нача́лѣ, мі́ръ тво́й сохранѝ, ми́ръ подаю́щи. 
Бг҃оро́диченъ: И҆скꙋ́са ника́коже вѣ́дꙋщи  мꙋ́жеска дв҃о, безсѣ́меннѡ ражда́еши младе́нца, чи́сто  но́сиши рожде́нїе, мі́ра творца̀ хрⷭ҇та̀ бг҃а: того̀  молѝ оу҆мири́ти всѧ́чєскаѧ. 
Катава́сїа: Бж҃е́ственнѣйшїй проѡбразѝ дре́вле  мѡѷсе́й, въ чермнѣ́мъ мо́ри прове́дъ і҆и҃лѧ крⷭ҇то́мъ  твои́мъ, во́дꙋ жезло́мъ пресѣ́къ, пѣ́снь тебѣ̀  и҆схо́днꙋю воспѣва́ѧ хрⷭ҇тѐ бж҃е. 
Пѣ́снь г҃. 
І҆рмо́съ: Прїиди́те, пи́во пїе́мъ: 
Прїиди́те, пѣ́снь пои́мъ но́вꙋ, разрꙋше́нїе  а҆́дово торжествꙋ́юще: и҆з̾ гро́ба бо хрⷭ҇то́съ  воскр҃се, сме́рть плѣни́въ, и҆ сп҃сѐ всѧ́чєскаѧ. 
Прїиди́те, почерпе́мъ вѣ́рнїи, не ѿ и҆сто́чника  и҆сточа́ющагѡ во́дꙋ тлѣ́ннꙋю, но ѿ и҆сто́чника  просвѣще́нїѧ, крⷭ҇та̀ хрⷭ҇то́ва поклоне́нїемъ, ѡ҆ не́мже  и҆ хва́лимсѧ. 
Дре́вле є҆го́же проѡбразова́ше мѡѷсе́й дла́ньма,  крⷭ҇тъ тво́й ны́нѣ ѡ҆блобыза́юще, оу҆́мнаго а҆мали́ка  побѣжда́емъ, влⷣко хрⷭ҇тѐ, и҆́мже и҆ сп҃са́емсѧ. (л.  ск҃з) 
Ѻ҆чи́ма и҆ оу҆стна́ма чи́стыма пою́ще пѣ́снь  ра́дованїѧ, гдⷭ҇ню крⷭ҇тꙋ̀ ра́достїю поклони́мсѧ  вѣ́рнїи, пле́щꙋще пѣ́сньми. 
Сла́ва, трⷪ҇ченъ: Є҆ди́наго въ тре́хъ  ѵ҆поста́сехъ бг҃а безнача́льнаго чтꙋ̀: нераздѣ́льнаго  сꙋщества̀ зра́комъ, ѻ҆ц҃а̀, сн҃а, и҆ дх҃а жива́го, въ  ни́хже крⷭ҇ти́хомсѧ. 
Бг҃оро́диченъ: Въ кꙋпинѣ̀ мѡѷсе́й твоѐ  ѡ҆бра́знѡ та́инство дре́вле чи́стаѧ ви́дѣ: ꙗ҆́коже бо  ѻ҆́ныѧ пла́мень, ѻ҆́гнь бж҃ества̀ твою̀ оу҆тро́бꙋ не  ѡ҆палѝ. 
Катава́сїа: Оу҆твердѝ влⷣко хрⷭ҇тѐ крⷭ҇то́мъ  на ка́мени мѧ̀ вѣ́ры, не поколеба́тисѧ оу҆мꙋ̀ прилѡ́ги  врага̀ ѕла́гѡ: є҆ди́нъ бо є҆сѝ ст҃ъ. 
Сѣда́ленъ, гла́съ ѕ҃: Крⷭ҇тъ тво́й, гдⷭ҇и,  ѡ҆ст҃и́сѧ: въ не́мъ бо быва́ютъ и҆сцѣлє́нїѧ болѧ́щымъ  во грѣсѣ́хъ: и҆́мже тебѣ̀ припа́даемъ, поми́лꙋй на́съ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Дне́сь прⷪ҇ро́ческое и҆спо́лнисѧ сло́во: се́ бо  покланѧ́емсѧ, на мѣ́сто, и҆дѣ́же стоѧ́стѣ но́зѣ твоѝ  гдⷭ҇и: и҆ дре́ва спасе́нїѧ вкꙋси́вше, грѣхо́вныхъ  страсте́й свобо́дꙋ оу҆лꙋчи́хомъ, мл҃твами бцⷣы,  є҆ди́не чл҃вѣколю́бче. 
Сла́ва: То́кмѡ водрꙋзи́сѧ дре́во хрⷭ҇тѐ крⷭ҇та̀  твоегѡ̀, ѡ҆снова̑нїѧ поколеба́шасѧ сме́рти гдⷭ҇и:  є҆го́же бо поглотѝ жела́нїемъ а҆́дъ ѿпꙋстѝ  тре́петомъ. ꙗ҆ви́лъ є҆сѝ на́мъ сп҃се́нїе твоѐ ст҃ы́й,  и҆ славосло́вимъ тѧ̀ сн҃е бж҃їй, поми́лꙋй на́съ. 
И҆ ны́нѣ, бг҃оро́диченъ: Бцⷣе дв҃о, молѝ сн҃а  твоего̀ пригво́ждшагосѧ во́лею на крⷭ҇тѣ̀, и҆ воскре́сша  и҆з̾ ме́ртвыхъ, хрⷭ҇та̀ бг҃а на́шего, сп҃сти́сѧ дꙋша́мъ  на́шымъ. (л. ск҃з ѡ҆б.) 
Пѣ́снь д҃. 
І҆рмо́съ: На бж҃е́ственнѣй стра́жи: 
Сѐ воскре́се хрⷭ҇то́съ, мѷроно́сицамъ жена́мъ  а҆́гг҃лъ речѐ: не рыда́йте, ше́дше рцы́те а҆по́столѡмъ:  ра́дꙋйтесѧ, дне́сь сп҃се́нїе мі́рꙋ, мꙋчи́тельство врага̀  сме́ртїю разрꙋши́сѧ. 
Живоно́снагѡ твоегѡ̀ крⷭ҇та̀, покло́ннꙋю ра́дость  дне́сь хрⷭ҇тѐ срѣта́юще, предсрѣ́тенїе твори́мъ  всест҃ы́ѧ стрⷭ҇ти твоеѧ̀, ю҆́же во сп҃се́нїе мі́ра  содѣ́лалъ є҆сѝ сп҃се, ꙗ҆́кѡ всеси́ленъ. 
Дне́сь быва́етъ ра́дость на нб҃сѝ и҆ на землѝ,  ꙗ҆́кѡ хрⷭ҇то́во зна́менїе мі́рꙋ ꙗ҆влѧ́етсѧ крⷭ҇тъ  требл҃же́нный: се́й бо предложе́нъ бы́въ, и҆сточа́етъ  кла́нѧющымсѧ є҆мꙋ̀ ра́дость приснотекꙋ́щꙋю. 
Что́ ти принесе́мъ хрⷭ҇тѐ, ꙗ҆́кѡ честно́мꙋ  крⷭ҇тꙋ̀ да́лъ є҆сѝ на́мъ поклони́тисѧ; на не́мже  всест҃а́ѧ кро́вь твоѧ̀ и҆злїѧ́сѧ, и҆дѣ́же и҆ пло́ть  твоѧ̀ гвоздьмѝ водрꙋзи́сѧ, є҆го́же ѡ҆блобыза́юще ны́нѣ  бл҃годари́мъ тѧ̀. 
Трⷪ҇ченъ: Є҆ди́нагѡ бж҃ества̀ пою̀ трѝ  ѵ҆поста̑си, нераздѣ́льнѡ, є҆сте́ственнѣ про́стѡ  проповѣ́даѧ, ѻ҆ц҃а̀ безнача́льна, сн҃а, и҆ дх҃а ст҃а́го  сопрⷭ҇то́льна, гдⷭ҇ство є҆ди́но, и҆ є҆ди́но црⷭ҇тво,  є҆ди́нꙋ держа́вꙋ присносꙋ́щнꙋю. 
Бг҃оро́диченъ: Є҆ди́на въ жена́хъ ꙗ҆ви́ласѧ  є҆сѝ ве́щь пречꙋ́дна чи́стаѧ, слы́шанїе стра́шное:  є҆стество́ бо ты̀ ѡ҆бнови́ла є҆сѝ, без̾ сѣ́мене  ро́ждши, пребыва́ющи па́ки ꙗ҆́коже пре́жде дв҃а:  роди́выйсѧ бо и҆з̾ тебѐ, бг҃ъ є҆́сть и҆́стинный. 
Катава́сїа: На крⷭ҇тѣ́ тѧ си́льне, свѣти́ло  вели́кое ви́дѣвъ, тре́петомъ взѧ́тсѧ, лꙋчы̀ сопрѧ́тавъ  скры̀, всѧ́ же тва́рь воспѣ̀ со стра́хомъ твоѐ  долготерпѣ́нїе: и҆́бо и҆спо́лнисѧ землѧ̀ твоегѡ̀  хвале́нїѧ. (л. ск҃и) 
Пѣ́снь є҃. 
І҆рмо́съ: Оу҆́тренюемъ оу҆́треннюю: 
Возсїѧ́лъ є҆сѝ ѿ гро́ба незаходи́мый свѣ́те,  мі́рꙋ ѡ҆блиста́ѧ нетлѣ́нїе, потреби́лъ є҆сѝ гдⷭ҇и  сме́ртный пла́чь ѿ конє́цъ, ꙗ҆́кѡ бл҃гоꙋтро́бенъ. 
Пристꙋ́пимъ ѡ҆чище́ннїи воздержа́нїемъ, те́плѣ  ѡ҆блобыза́юще во хвале́нїи дре́во всест҃о́е, на не́мже  хрⷭ҇то́съ распина́емь, сп҃сѐ мі́ръ, ꙗ҆́кѡ  бл҃гоꙋтро́бенъ. 
Ликꙋ́ютъ въ весе́лїи а҆́гг҃льстїи чи́ни, дне́сь  крⷭ҇та̀ твоегѡ̀ поклоне́нїемъ: тѣ́мъ бо низложи́лъ  є҆сѝ бѣсѡ́вскїѧ полкѝ, сп҃сы́й хрⷭ҇тѐ  человѣ́чество. 
Ра́й дрꙋгі́й позна́сѧ цр҃ковь, ꙗ҆́коже пре́жде  дре́во и҆мꙋ́щаѧ живоно́сное, крⷭ҇тъ тво́й гдⷭ҇и, и҆з̾  негѡ́же прикоснове́нїемъ безсме́ртїю причасти́хомсѧ. 
Сла́ва, трⷪ҇ченъ: Собезнача́льны трѝ сла́влю,  є҆ди́нагѡ сꙋщества̀: бг҃а ѻ҆ц҃а̀, сн҃а, и҆ дх҃а,  свѣ́тъ є҆ди́нъ трисїѧ́тельный, кꙋ́пнѡ держа́вное  црⷭ҇тво, въ неслїѧ́нномъ то́ждествѣ. 
Бг҃оро́диченъ: Родила̀ є҆сѝ є҆стества̀  зако́номъ, но па́че зако́на: тебе́ бо є҆ди́ныѧ  безсѣ́менно ржⷭ҇тво̀, стра́шный и҆ помышлѧ́емый нра́въ,  и҆ глаго́лемый рожде́нїѧ твоегѡ̀, всенепоро́чнаѧ. 
Катава́сїа: Оу҆́тренююще тѧ̀ воспѣва́емъ сп҃се  ще́дре, ми́ръ ѡ҆брѣ́тше крⷭ҇то́мъ твои́мъ, и҆́мже  ѡ҆бнови́лъ є҆сѝ ро́дъ человѣ́ческїй ко свѣ́тꙋ  невече́рнемꙋ вводѧ̀ на́съ. 
Пѣ́снь ѕ҃. 
І҆рмо́съ: Снизше́лъ є҆сѝ: 
Воскре́слъ є҆сѝ сме́рть оу҆праздни́въ хрⷭ҇тѐ,  ꙗ҆́коже вели́кїй цр҃ь, ѿ а҆́довыхъ сокро́вищъ  воззва́лъ є҆сѝ на́съ въ наслажде́нїе црⷭ҇тва нбⷭ҇нагѡ,  въ зе́млю безсме́ртїѧ. (л. ск҃и ѡ҆б.) 
Пле́щꙋще пѣ́сньми бж҃е́ственными вѣ́рнїи,  воскли́кнемъ бг҃ꙋ, крⷭ҇тъ гдⷭ҇нь цѣлꙋ́юще: ѡ҆сщ҃е́нїѧ бо  и҆сточа́етъ и҆сто́чникъ, всѣ̑мъ сꙋ́щымъ въ мі́рѣ. 
И҆сполнѧ́етсѧ пѣснописа́тельный гла́съ: се́ бо  покланѧ́емсѧ пречи́стыхъ но́гъ твои́хъ подно́жїю  всеси́льне, крⷭ҇тꙋ̀ твоемꙋ̀ честно́мꙋ, тривожделѣ́нномꙋ  дре́вꙋ. 
Є҆́же ви́дѣ дре́во въ тво́й хлѣ́бъ вложе́ное,  во проро́цѣхъ рыда́тель, крⷭ҇тъ тво́й ще́дре  ѡ҆блобыза́юще, воспѣва́емъ твоѧ̑ оу҆́зы, и҆  погребе́нїе, копїе́ же и҆ гвѡ́здїѧ. 
На ра́мѣхъ є҆го́же и҆зво́лилъ є҆сѝ хрⷭ҇тѐ  носи́ти ст҃ы́й крⷭ҇тъ, и҆ на се́мъ вознести́сѧ, и҆  распѧ́тисѧ пло́тїю, ѡ҆блобыза́юще собира́емъ крѣ́пость  на врагѝ неви̑димыѧ. 
Трⷪ҇ченъ: Є҆ди́ницꙋ въ тре́хъ начерта́нїихъ пою̀,  и҆ трⷪ҇цꙋ во є҆ди́номъ є҆стествѣ̀ покланѧ́емꙋю, бг҃а  тро́е кꙋ́пнѡ, свѣ́тъ трисо́лнечный, ѻ҆ц҃а̀, и҆ сн҃а, и҆  ст҃а́го дх҃а. 
Бг҃оро́диченъ: Чꙋде́съ вели́кое чꙋ́до въ тебѣ̀  ꙗ҆ви́сѧ нескве́рнаѧ а҆́гнице, взе́млющаго бо мі́ра  грѣ́хъ, а҆́гнца родила̀ є҆сѝ: є҆го́же молѝ  прилѣ́жнѡ ѡ҆ пою́щихъ тѧ̀. 
Катава́сїа: Ѡ҆́бразъ бж҃е́ственнагѡ крⷭ҇та̀,  і҆ѡ́на во чре́вѣ ки́товѣ просте́ртыма дла́ньма  проначерта̀, и҆ взира́ше сп҃се́нъ ѿ ѕвѣ́рѧ си́лою  твое́ю сло́ве. 
Конда́къ, гла́съ з҃. Самогла́сенъ: 
Не ктомꙋ̀ пла́менное ѻ҆рꙋ́жїе храни́тъ вра́тъ  є҆де́мскихъ: на ты̑ѧ бо на́йде пресла́вный соꙋ́зъ дре́во  кре́стное, сме́ртное жа́ло, и҆ а҆́дова побѣ́да  прогна́сѧ. предста́лъ бо є҆сѝ сп҃се мо́й, вопїѧ̀  сꙋ́щымъ во а҆́дѣ: вни́дите па́ки въ ра́й. 
І҆́косъ: Трѝ крⷭ҇ты̀ водрꙋзѝ на голго́ѳѣ  пїла́тъ, два̀ разбо́йникѡвъ, и҆ є҆ди́нъ жизнода́вца.  є҆го́же ви́дѣ а҆́дъ, (л. ск҃ѳ) и҆ речѐ сꙋ́щымъ до́лѣ:  ѽ слꙋги̑ моѝ, и҆ си̑лы моѧ̑! кто̀ водрꙋзи́въ гво́здїе  въ се́рдце моѐ, древѧны́мъ мѧ̀ копїе́мъ внеза́пꙋ  прободѐ; и҆ растерза́юсѧ, внꙋ́тренними мои́ми болю̀,  оу҆тро́бою оу҆ѧзвлѧ́юсѧ, чꙋ̑вства моѧ̑ смꙋща́ютъ дꙋ́хъ  мо́й, и҆ понꙋжда́ютсѧ и҆зрыга́ти а҆да́ма, и҆ сꙋ́щыѧ ѿ  а҆да́ма, дре́вомъ да̑нныѧ мѝ: дре́во бо сїѧ̑ вво́дитъ  па́ки въ ра́й. 
Сѷнаѯа́рїй. Стїхѝ: 
Крⷭ҇тꙋ̀ всѧ̀ землѧ̀ да покланѧ́етсѧ: 
И҆́мже позна́ла тебѣ̀ покланѧ́тисѧ, сло́ва. 
Въ то́йже де́нь, въ недѣ́лю тре́тїю постѡ́въ,  поклоне́нїе пра́зднꙋемъ чⷭ҇тна́гѡ и҆ животворѧ́щагѡ  крⷭ҇та̀, вины̀ ра́ди сицевы̀: Поне́же бо  четыредесѧтодне́внымъ посто́мъ, ѡ҆́бразомъ нѣ́кимъ и҆  мы̀ распина́емсѧ, оу҆мерщвлѧ́еми ѿ страсте́й, го́рести  же чꙋ́вство и҆́мамы, оу҆ныва́юще и҆ низпада́юще:  предлага́етсѧ честны́й и҆ животворѧ́щїй крⷭ҇тъ, ꙗ҆́кѡ  оу҆́бѡ прохлажда́ѧ и҆ оу҆твержда́ѧ на́съ, и҆  воспомина́ѧ на́мъ стрⷭ҇ти гдⷭ҇а на́шегѡ і҆и҃са хрⷭ҇та̀,  и҆ оу҆тѣша́ѧ. А҆́ще бг҃ъ на́шъ на́съ ра́ди распѧ́тсѧ,  коли́кѡ подоба́етъ на́мъ є҆гѡ̀ ра́ди дѣ́ѧти, ѡ҆блегча́ѧ  же болѣ̑зни на́шѧ предложе́нїемъ влⷣчнихъ скорбе́й, и҆  воспомина́нїемъ и҆ оу҆пова́нїемъ, крⷭ҇то́мъ сла́вы;  Ꙗ҆́кѡ бо сп҃съ на́шъ на крⷭ҇тъ возше́дъ, просла́висѧ  безче́стнымъ жи́тельствомъ и҆ ѡ҆горче́нїемъ: си́це  подоба́етъ и҆ на́мъ дѣ́ѧти, да и҆ спросла́вимсѧ є҆мꙋ̀,  а҆́ще и҆ нѣ́что нѣ́когда стра́ждемъ печа́льное. И҆  и҆́накѡ: ꙗ҆́коже до́лгїй и҆ жесто́кїй пꙋ́ть проходѧ́щїи,  и҆ трꙋдо́мъ ѡ҆тѧгча́вшїи, а҆́ще гдѣ̀ дре́во  благосѣнноли́ственное ѡ҆брѧ́щꙋтъ, ма́лѡ сѣ́дше  оу҆покоѧ́ютсѧ, и҆ ꙗ҆́кѡ оу҆́бѡ ю҆́ни бы́вше про́чее  пꙋ́ть прохо́дѧтъ: та́кѡ и҆ ны́нѣ въ по́стное вре́мѧ и҆  приско́рбный пꙋ́ть и҆ по́двигъ, насади́сѧ посредѣ̀ ѿ  ст҃ы́хъ ѻ҆тє́цъ живоно́сный крⷭ҇тъ, ѡ҆сла́бꙋ и҆  прохлажде́нїе на́мъ подаѧ́й бл҃гомꙋ́жествєнны же и҆  ле́гки къ про́чемꙋ трꙋдꙋ̀ оу҆трꙋди́вшыѧсѧ оу҆строѧ́ѧ.  И҆лѝ ꙗ҆́коже є҆́сть при царе́вѣ (л. ск҃ѳ ѡ҆б.)  прише́ствїи, предхо́дѧтъ ѻ҆́нагѡ зна́мєнїѧ и҆ ски́птры:  та́же и҆ са́мъ прихо́дитъ, ра́дꙋѧсѧ ѡ҆ побѣ́дѣ, и҆  веселѧ́сѧ, свесели́тсѧ же вкꙋ́пѣ и҆ послꙋ́шное. Та́кѡ и҆  гдⷭ҇ь на́шъ і҆и҃съ хрⷭ҇то́съ, хотѧ̀ є҆ли́кѡ неꙋкло́ннѡ  на сме́рть показа́ти побѣ́дꙋ, и҆ со сла́вою произы́ти  воскре́снымъ дне́мъ, предпосла̀ ски́птръ сво́й, ца́рское  зна́менїе, животворѧ́щїй крⷭ҇тъ, ѡ҆бра́дованїѧ и҆  прохлажде́нїѧ на́съ, ꙗ҆́кѡ мнѡ́жайша и҆сполнѧ́ющїй, и҆  оу҆строѧ́ющїй на́съ гото́выхъ бы́ти, и҆ самаго̀ є҆ли́кѡ  мо́щно цр҃ѧ̀ воспрїѧ́ти, и҆ восхвали́ти свѣ́тлѡ  побѣжда́юща. Посредѣ́ же ст҃ы́ѧ четыредесѧ́тницы  седми́цы: занѐ го́рькомꙋ и҆сто́чникꙋ подо́бна є҆́сть  ст҃а́ѧ четыредесѧ́тница, сокрꙋше́нїѧ ра́ди, и҆ сꙋ́щїѧ  на́мъ ѿ поста̀ го́рести и҆ печа́ли. Ꙗ҆́коже оу҆́бѡ во  ѻ҆́нагѡ средꙋ̀ бж҃е́ственный мѡѷсе́й дре́во вложѝ, и҆  оу҆сладѝ є҆го̀, та́кѡ и҆ проведы́й на́съ бг҃ъ  оу҆́мнагѡ чермна́гѡ мо́рѧ, и҆ фараѡ́на, животворѧ́щимъ  дре́вомъ честна́гѡ и҆ животворѧ́щагѡ крⷭ҇та̀,  оу҆слажда́етъ го́ресть посто́мъ ѿ четыредесѧ́тницы: и҆  оу҆тѣша́ѧ на́съ ꙗ҆́кѡ въ пꙋсты́ни пребыва́ющихъ,  до́ндеже ко оу҆́мномꙋ і҆ерⷭ҇ли́мꙋ возведе́тъ свои́мъ  воскрⷭ҇нїемъ. И҆лѝ поне́же крⷭ҇тъ дре́во живота̀  глаго́летсѧ и҆ є҆́сть, ѻ҆́но же дре́во посредѣ̀ раѧ̀  є҆де́ма насажде́но бѧ́ше: прили́чнѡ и҆ бж҃е́ственнїи  ѻ҆тцы̀ кре́стное дре́во посредѣ̀ ст҃ы́ѧ  четыредесѧ́тницы насади́ша, вкꙋ́пѣ оу҆́бѡ и҆ а҆да́мово  ла́комство помина́юще, вкꙋ́пѣ же и҆ ѻ҆́нагѡ ѿѧ́тїѧ  прописꙋ́юще настоѧ́щимъ дре́вомъ, сего́ бо вкꙋша́юще не  ктомꙋ̀ оу҆мира́емъ, но па́че и҆ ѡ҆живлѧ́емсѧ. Тогѡ̀  си́лою хрⷭ҇тѐ бж҃е и҆ на́съ сохранѝ ѿ лꙋка́вагѡ  и҆скꙋше́нїй: и҆ бж҃е́ствєннымъ твои̑мъ стрⷭ҇те́мъ и҆  живоно́сномꙋ воскрⷭ҇нїю поклони́тисѧ сподо́би,  четыредесѧтодне́вное бл҃госвѣ́тлѣ преше́дшымъ по́прище,  и҆ поми́лꙋй на́съ ꙗ҆́кѡ є҆ди́нъ бл҃гъ и҆  чл҃вѣколю́бецъ, а҆ми́нь. 
Пѣ́снь з҃. 
І҆рмо́съ: Ѻ҆́троки ѿ пе́щи: 
Воскре́слъ є҆сѝ и҆з̾ гро́ба тридне́внѡ, ꙗ҆́кѡ  спѧ́й гдⷭ҇и, а҆́дѡвы вра́тари порази́въ бж҃е́ственною  си́лою, и҆ дрє́внїѧ (л. с҃л) воздви́гъ пра́ѻтцы  є҆ди́не бл҃гослове́нный ѻ҆тцє́въ бж҃е, и҆  препросла́вленный. 
Цѣвни́цею пѣ́сней ликꙋ́юще возра́дꙋемсѧ дне́сь  лю́дїе кре́стнымъ поклоне́нїемъ на се́мъ  пригвозди́вшагосѧ хрⷭ҇та̀ сла́вѧще, є҆ди́наго  бл҃гослове́ннаго ѻ҆тцє́въ бг҃а, и҆ препросла́вленнаго. 
Показа́вый оу҆мерщвле́нїѧ ѻ҆рга́нъ, жи́зни  дѣ́лателище, мі́рꙋ ѡ҆блобыза́тельное, тво́й крⷭ҇тъ  всеще́дре, томꙋ̀ покланѧ́ющыѧсѧ ѡ҆ст҃ѝ, є҆ди́не  бл҃гослове́нный ѻ҆тцє́въ бж҃е и҆ препросла́вленный. 
Є҆ди́не ми́лостиве и҆ бл҃гоꙋтро́бне, просвѣтѝ,  ѡ҆свѧтѝ є҆ди́не і҆и҃се, покланѧ́ющыѧсѧ вѣ́рнѡ твоемꙋ̀  крⷭ҇тꙋ̀, и҆ бж҃е́ствєннымъ страда́нїємъ, є҆ди́не  бл҃гослове́нный ѻ҆тцє́въ бж҃е, и҆ препросла́вленный. 
Сла́ва, трⷪ҇ченъ: Є҆ди́ницꙋ въ тре́хъ  ѵ҆поста́сехъ, пою̀ бж҃ество̀: свѣ́тъ бо ѻ҆ц҃ъ, свѣ́тъ  сн҃ъ, свѣ́тъ дх҃ъ, свѣ́тꙋ нераздѣ́льнꙋ пребыва́ющꙋ,  є҆ди́нствомъ є҆сте́ственнымъ, и҆ тремѝ лꙋча́ми ли́цъ  сїѧ́ющꙋ. 
Бг҃оро́диченъ: Всѣ́хъ прⷪ҇рѡ́къ многоимени́тое  ты̀ є҆сѝ проповѣ́данїе, врата́ бо бж҃їѧ, рꙋ́чка  злата́ѧ, землѧ̀ ст҃а́ѧ, ꙗ҆ви́ласѧ є҆сѝ дв҃о  бг҃оневѣ́стнаѧ, ро́ждшаѧ пло́тїю і҆и҃са хрⷭ҇та̀,  ѻ҆тцє́въ бг҃а, и҆ препросла́вленна. 
Катава́сїа: И҆з̾ пла́мене ѻ҆́троки и҆збавле́й,  пло́ть прїи́мъ прише́лъ є҆сѝ на зе́млю, и҆ на крⷭ҇тѣ̀  пригвожде́нъ, сп҃се́нїе на́мъ дарова́лъ є҆сѝ хрⷭ҇тѐ,  є҆ди́нъ бл҃гослове́нъ ѻ҆тцє́въ бж҃е, и҆  препросла́вленъ. 
Пѣ́снь и҃. 
І҆рмо́съ: Се́й нарече́нный: 
Мѵ́ро въ рꙋка́хъ что̀ держитѐ всѧ́кѡ; кого́ же  взыскꙋ́ете; ны́нѣ ꙗ҆вле́йсѧ ю҆́ноша во гро́бѣ, вопїѧ̀:  воскре́се хрⷭ҇то́съ и҆ бг҃ъ на́шъ, возста́вивый  є҆стество̀ человѣ́кѡвъ ѿ а҆́довыхъ сокро́вищъ. (л.  с҃л ѡ҆б.) 
Ра́дꙋйсѧ требога́тое дре́во и҆ бж҃е́ственное,  крⷭ҇те, свѣ́те сꙋ́щымъ во тьмѣ̀, четвероконе́чный мі́ръ  сїѧ́нїемъ твои́мъ, воста́нїѧ хрⷭ҇то́ва проѧвле́й зарѝ,  сподо́би всѧ̑ вѣ̑рныѧ дости́гнꙋти па́схꙋ. 
Въ сі́й де́нь бл҃гоꙋха́ютъ мѵ́ра бж҃е́ствєнныѧ  мѷрополо́жницы, живомѵ́рственное дре́во крⷭ҇тъ  хрⷭ҇то́въ: ѡ҆бонѧ́имъ є҆гѡ̀ бг҃одꙋхновє́нныѧ вони̑,  томꙋ̀ покланѧ́ющесѧ вѣ́рнѡ во вѣ́ки. 
Грѧдѝ є҆лїссе́е прⷪ҇ро́че, рцы̀ ꙗ҆́вѣ, что̀  дре́во ѻ҆́ное, є҆́же въ во́дꙋ вложи́лъ є҆сѝ; крⷭ҇тъ  хрⷭ҇то́въ, и҆́мже ѿ глꙋбины̀ тлѝ и҆звлеко́хомсѧ, томꙋ̀  покланѧ́ющесѧ вѣ́рнѡ во вѣ́ки. 
Дре́вле і҆а́кѡвъ проѡбразꙋ́ѧ крⷭ҇тъ тво́й хрⷭ҇тѐ,  і҆ѡ́сифъ покланѧ́шесѧ бж҃е́ственнагѡ жезла̀ кра́еви,  ски́птръ се́й стра́шный црⷭ҇твїѧ твоегѡ̀ предви́дѣвъ:  є҆мꙋ́же ны́нѣ покланѧ́емсѧ вѣ́рнѡ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Є҆ди́но въ тре́хъ начерта́нїихъ  сꙋщество̀ сла́вѧ, не слива́ю є҆диноли́чнѡ тре́хъ, нижѐ  пресѣца́ю зра́ка, ѻ҆ц҃а̀, и҆ сн҃а, со дх҃омъ: є҆ди́нъ  бо над̾ всѣ́ми бг҃ъ въ трⷪ҇цѣ. 
Бг҃оро́диченъ: Є҆ди́на въ ма́терехъ ꙗ҆ви́ласѧ  є҆сѝ дв҃а бг҃оневѣ́сто мр҃і́е, без̾ мꙋ́жа роди́вши  хрⷭ҇та̀ сп҃са, чистоты̀ зна́менїе сохрани́вши: тебѐ  оу҆бл҃жа́емъ вѣ́рнїи во вѣ́ки. 
Катава́сїа: Рꙋ́цѣ въ ро́въ ве́рженый львѡ́въ,  и҆ногда̀ вели́кїй во прⷪ҇ро́цѣхъ, крⷭ҇тоѡбра́знѡ  просте́ръ данїи́лъ, неврежде́нъ ѿ си́хъ снѣ́ди  сп҃се́сѧ, бл҃гословѧ̀ хрⷭ҇та̀ бг҃а во вѣ́ки. 
Пѣ́снь ѳ҃. 
І҆рмо́съ: Свѣти́сѧ, свѣти́сѧ: 
Во гро́бъ соше́лъ є҆сѝ жизнода́вче и҆ бж҃е, и҆  сокрꙋши́лъ є҆сѝ всѧ̑ закле́пы же и҆ верєѝ, и҆  мє́ртвыѧ воскреси́лъ (л. сл҃а) є҆сѝ, сла́ва воста́нїю  твоемꙋ̀, вопїю́щыѧ, хрⷭ҇тѐ сп҃се всеси́льне. 
Гро́бъ тво́й жи́знь мнѣ̀ хрⷭ҇тѐ и҆сточѝ,  содержа́й бо жи́знь, предста́въ возопи́лъ є҆сѝ  живꙋ́щымъ во гробѣ́хъ: сꙋ́щїи во оу҆́захъ  разрѣши́тесѧ, а҆́зъ бо мі́ра и҆збавле́нїе прїидо́хъ. 
Пѣ́сньми да взыгра́ютъ всѧ̑ древа̀ дꙋбра̑внаѧ,  тезоимени́тое дре́во крⷭ҇та̀ зрѧ́ще ѡ҆блобыза́емое  дне́сь: на не́мже хрⷭ҇то́съ вознесѐ главꙋ̀, ꙗ҆́коже  прⷪ҇ро́чествꙋетъ бж҃е́ственный дв҃дъ. 
Дре́вомъ оу҆ме́рый, дре́во тѧ̀ ѡ҆брѣто́хъ жи́зни  хрⷭ҇тоно́сне крⷭ҇те мо́й, храни́телю мо́й нерꙋши́мый, на  де́мѡны крѣ́пкаѧ держа́во, тебѣ̀ покланѧ́ѧйсѧ дне́сь  зовꙋ̀: ѡ҆ст҃ѝ мѧ̀ сла́вою твое́ю. 
Весели́сѧ, ра́дꙋйсѧ цр҃ковь бж҃їѧ, дре́вꙋ  требога́тномꙋ покланѧ́ющисѧ дне́сь, всест҃а́гѡ крⷭ҇та̀  хрⷭ҇то́ва: є҆мꙋ́же слꙋ́жатъ чи́нове а҆́гг҃льстїи, и҆ со  стра́хомъ предстоѧ́тъ. 
Трⷪ҇ченъ: Трⷪ҇цѣ ли́цы, є҆ди́ницѣ є҆стество́мъ  покланѧ́юсѧ, тебѣ̀ бж҃ество̀ ст҃о́е, ѻ҆ц҃ꙋ̀, и҆ сн҃ꙋ,  со ст҃ы́мъ же дх҃омъ, є҆ди́номꙋ нача́лꙋ, є҆ди́номꙋ  црⷭ҇твꙋ, всѣ́ми влады́чествꙋющемꙋ. 
Бг҃оро́диченъ: Гора̀ вели́каѧ въ ню́же всели́сѧ  хрⷭ҇то́съ, ты̀ ꙗ҆ви́ласѧ є҆сѝ дв҃о, ꙗ҆́коже  бж҃е́ственный дв҃дъ вопїе́тъ: є҆́юже мы̀ вознесо́хомсѧ  къ нб҃сѝ, всыни́вшесѧ дх҃омъ всебл҃же́ннаѧ. 
Катава́сїа: Ѽ мт҃и дв҃о, и҆ бцⷣе нело́жнаѧ,  ро́ждшаѧ безсѣ́меннѡ хрⷭ҇та̀ бг҃а на́шего, на крⷭ҇тъ  возне́сшагосѧ пло́тїю, тѧ̀ вѣ́рнїи всѝ досто́йнѡ съ  ни́мъ ны́нѣ велича́емъ. 
Є҆ѯапостїла́рїй воскре́сенъ. И҆ крⷭ҇та̀. 
Подо́бенъ: Со оу҆ченикѝ: 
Крⷭ҇тъ хрⷭ҇то́въ честны́й дне́сь предложе́нный  ви́дѣвше поклони́мсѧ, и҆ вѣ́рнѡ возвесели́мсѧ,  ѡ҆блобыза́юще любо́вїю, (л. сл҃а ѡ҆б.) на се́мъ во́лею  распе́ншагосѧ просѧ́ще гдⷭ҇а, сподо́бити всѣ́хъ на́съ,  и҆ крⷭ҇тꙋ̀ чⷭ҇тно́мꙋ поклони́тисѧ, и҆ дости́гнꙋти  воскрⷭ҇нїе неѡсꙋжде́ннѡ. 
И҆ ны́нѣ, бг҃оро́диченъ: Дре́вꙋ, на не́мже  всечⷭ҇таѧ, пречⷭ҇тѣи дла̑ни ѡ҆ на́съ прострѐ,  пригвозди́выйсѧ сн҃ъ тво́й, ны́нѣ бл҃гоче́стнѡ  покланѧ́ющымсѧ, да́ждь на́мъ ми́ръ, и҆ мїроспаси́тєльныѧ  всечⷭ҇тны̑ѧ стрⷭ҇ти предвари́ти, и҆ свѣ́тлой  мїрора́достной гдⷭ҇оимени́той па́сцѣ поклони́тисѧ, и҆  свѣтоно́сномꙋ дню̀. 
На хвали́техъ поста́вимъ стїхѡ́въ и҃: и҆ пое́мъ  стїхи̑ры воскрⷭ҇ны, ѻ҆смогла́сника д҃: и҆ трипѣ́снца  подѡ́бны г҃, повторѧ́юще а҃, гла́съ д҃. 
Подо́бенъ: Ꙗ҆́кѡ до́блѧ: 
Во гла́сѣхъ воскли́кнемъ, въ пѣ́снехъ  возвели́чимъ, крⷭ҇тъ честны́й ѡ҆блобыза́юще, и҆ къ немꙋ̀  возопїи́мъ: крⷭ҇те всече́стне, ѡ҆ст҃ѝ на́шѧ дꙋ́шы и҆  тѣлеса̀ си́лою твое́ю, и҆ ѿ всѧ́кагѡ вре́да  сопроти́вныхъ соблюдѝ неврежде́ны, бл҃гоче́стнѡ  покланѧ́ющыѧсѧ тебѣ̀. 
Пристꙋпи́вше почерпи́те неистоща́емыхъ во́дъ,  крⷭ҇та̀ бл҃года́тїю пролива́емыхъ: сѐ предлежа́щее  ви́дѧще дре́во ст҃о́е, дарова́нїй и҆сто́чникъ, напое́ное  кро́вїю и҆ водо́ю влⷣки всѣ́хъ, на то́мъ во́лею  возне́сшагѡсѧ, и҆ зємны́ѧ воздви́гшагѡ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Цр҃кве оу҆твержде́нїе, мона́шествꙋющихъ похвала̀  и҆ сп҃се́нїе, ты̀ є҆сѝ крⷭ҇те всече́стне: тѣ́мже  покланѧ́ющесѧ тебѣ̀, и҆ се́рдцемъ и҆ дꙋше́ю  просвѣща́емсѧ дне́сь, бж҃е́ственною бл҃года́тїю на  тебѣ̀ пригвозди́вшагѡсѧ, и҆ держа́вꙋ льсти́вагѡ  разори́вшагѡ, и҆ клѧ́твꙋ потре́бльшагѡ. (л. сл҃в) 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
И҆ повторѧ́юще пе́рвꙋю стїхи́рꙋ, та́же глаго́лемъ  сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀, не забꙋ́ди оу҆бо́гихъ твои́хъ до конца̀. 
И҆ пое́мъ самогла́сенъ, гла́съ и҃: 
Высокомꙋ́драгѡ ра́зꙋма ѕлы́хъ фарїсе́євъ, всѣ́хъ  гдⷭ҇ь при́тчею оу҆бѣжа́ти сегѡ̀ наꙋчѝ: и҆ не  высокомꙋ́дрствовати па́че, є҆́же подоба́етъ  мꙋ́дрствовати, всѣ́хъ наказа̀, прописа́нїе и҆ ѡ҆́бразъ  са́мъ бы́въ, да́же до распѧ́тїѧ и҆ сме́рти, са́мъ себѐ  и҆злїѧ́въ. бл҃годарѧ́ще оу҆̀бо съ мытаре́мъ рце́мъ:  пострада́вый за ны̀, и҆ безстра́стенъ пребы́вый бж҃е, ѿ  страсте́й на́съ и҆зба́ви, и҆ сп҃сѝ дꙋ́шы на́шѧ. 
Сла́ва, па́ки то́йже. И҆ ны́нѣ: Пребл҃гослове́нна  є҆сѝ: Славосло́вїе вели́кое. Є҆гда́ же начина́емъ  пѣ́ти: Сла́ва въ вы́шнихъ: Тогда̀ прїи́детъ і҆ере́й  ѡ҆болче́нъ во всѧ̑ сщ҃е́нничєскїѧ ѻ҆дє́жды, [и҆лѝ  а҆́ще гдѣ̀ бꙋ́детъ ста́рѣй, то ѿ пе́рвѣйшагѡ въ  свои́хъ и҆̀мъ мѣ́стѣхъ до́лжно є҆́сть семꙋ̀ бы́ти]. И҆  взе́мъ кади́льницꙋ, кади́тъ ст҃ꙋ́ю трапе́зꙋ, и҆ чⷭ҇тны́й  крⷭ҇тъ, та́же под̾е́млетъ є҆го̀ на ді́скосѣ со  храни́льницею на главꙋ̀ свою̀, и҆ и҆схо́дитъ ѿ лѣ́выѧ  страны̀ престо́ла сѣ́верными две́рьми, пред̾идꙋ́щымъ  є҆мꙋ̀ свѣща́мъ двꙋ́мъ, и҆ кади́льницѣ, и҆ ѿхо́дитъ  до црⷭ҇кихъ вра́тъ. Сконча́нꙋ же бы́вшꙋ славосло́вїю, и҆  трист҃о́мꙋ, глаго́летъ сщ҃е́нникъ: Премⷣрость про́сти.  И҆ начина́емъ тропа́рь: Сп҃сѝ гдⷭ҇и лю́ди твоѧ̑:  три́жды. И҆ прихо́дитъ і҆ере́й носѧ̀ чⷭ҇тны́й крⷭ҇тъ  пред̾ ст҃ы̑ѧ двє́ри: и҆ та́мѡ оу҆гото́ванꙋ  четвероно́жникꙋ, и҆ полага́етсѧ верхꙋ̀ є҆гѡ̀ чⷭ҇тны́й  крⷭ҇тъ, и҆ ѿве́рзъ храни́льницꙋ, кади́тъ крⷭ҇тоѡбра́знѡ  ѿ четы́рехъ стра́нъ. 
И҆ а҆́бїе пое́мъ тропа́рь, гла́съ ѕ҃: 
Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е  воскрⷭ҇нїе твоѐ сла́вимъ. Три́жды. (л. сл҃в ѡ҆б.) 
И҆ начина́ютъ покланѧ́тисѧ, а҆́ще гдѣ̀ во  ѻ҆би́тели, и҆гꙋ́менъ, и҆лѝ и҆́нъ пе́рвенствꙋѧй во  сщ҃е́нныхъ, та́кожде и҆ про́чїи сщ҃е́нницы покланѧ́ющесѧ  пред̾ чⷭ҇тны́мъ крⷭ҇то́мъ два́жды: цѣлꙋ́ютъ же пре́жде  старѣ́шїи, и҆ по цѣлова́нїи, па́ки покланѧ́ютсѧ  є҆ди́ножды: та́кожде творѧ́тъ и҆ про́чїи сщ҃е́нницы,  десна́ѧ страна̀ и҆ лѣ́ваѧ. та́кожде прихо́дитъ и҆  бра́тїѧ два̀ два̀ покланѧ́ющесѧ по чи́нꙋ и҆́хъ. 
Кла́нѧющымсѧ же бра́тїѧмъ пое́мъ самогла́сны сїѧ̑,  гла́съ в҃: 
Прїиди́те вѣ́рнїи, животворѧ́щемꙋ дре́вꙋ  поклони́мсѧ, на не́мже хрⷭ҇то́съ цр҃ь сла́вы во́лею  рꙋ́цѣ распросте́ръ, вознесѐ на́съ на пе́рвое  бл҃же́нство, и҆́хже пре́жде сла́стїю оу҆кра́дъ вра́гъ,  и҆згна́ны ѿ бг҃а сотворѝ. прїиди́те вѣ́рнїи, дре́вꙋ  поклони́мсѧ, и҆́мже сподо́бихомсѧ неви́димыхъ вра̑гъ  сокрꙋши́ти главы̑. прїиди́те всѧ̑ ѻ҆те́чєствїѧ  ꙗ҆зы̑къ, крⷭ҇тъ гдⷭ҇нь пѣ́сньми почти́мъ: ра́дꙋйсѧ  крⷭ҇те, па́дшагѡ а҆да́ма соверше́нное и҆збавле́нїе! ѡ҆  тебѣ̀ вѣ́рнїи хва́лѧтсѧ, ꙗ҆́кѡ твое́ю си́лою  і҆сма́ильтєскїѧ лю́ди держа́внѡ покарѧ́ющїи. тебѐ  ны́нѣ со стра́хомъ хрⷭ҇тїа́не цѣлꙋ́емъ: на тебѣ̀  пригвозди́вшагосѧ бг҃а сла́вимъ, глаго́люще: гдⷭ҇и на  то́мъ пригвозди́выйсѧ поми́лꙋй на́съ, ꙗ҆́кѡ бл҃гъ и҆  чл҃вѣколю́бецъ. 
Гла́съ и҃: Дне́сь влⷣка тва́ри, и҆ гдⷭ҇ь сла́вы,  на крⷭ҇тѣ̀ пригвожда́етсѧ и҆ въ ре́бра пробода́етсѧ,  же́лчи и҆ ѻ҆́цта вкꙋша́етъ, сла́дость цр҃ко́внаѧ:  вѣнце́мъ ѿ те́рнїѧ ѡ҆блага́етсѧ: покрыва́ѧй нб҃о  ѻ҆́блаки, ѻ҆де́ждею ѡ҆блачи́тсѧ порꙋга́нїѧ: и҆  заꙋша́етсѧ бре́нною рꙋко́ю, рꙋко́ю созда́вый человѣ́ка.  по плеще́ма бїе́нъ быва́етъ, ѡ҆дѣва́ѧй не́бо ѻ҆́блаки.  заплева̑нїѧ и҆ ра̑ны прїе́млетъ, поношє́нїѧ и҆  заꙋшє́нїѧ: и҆ всѧ̑ терпи́тъ менѐ ра́ди ѡ҆сꙋжде́ннагѡ,  и҆зба́витель мо́й и҆ бг҃ъ, да сп҃се́тъ мі́ръ ѿ  пре́лести, ꙗ҆́кѡ бл҃гоꙋтро́бенъ. (л. сл҃г) 
Сла́ва, гла́съ и҃: Дне́сь неприкоснове́нный  сꙋщество́мъ, прикоснове́нъ мнѣ̀ быва́етъ, и҆ стра́ждетъ  стрⷭ҇ти, свобожда́ѧй мѧ̀ ѿ страсте́й. свѣ́тъ подава́ѧй  слѣпы̑мъ, ѿ беззако́нныхъ оу҆сте́нъ ѡ҆плева́етсѧ, и҆  дае́тъ плещѝ за плѣнє́нныѧ на ра̑ны. сего̀ чⷭ҇таѧ дв҃а  и҆ мт҃и на крⷭ҇тѣ̀ зрѧ́щи, болѣ́зненнѡ вѣща́ше:  оу҆вы̀ мнѣ̀ ча́до моѐ, что̀ сїѐ сотвори́лъ є҆сѝ;  кра́сный добро́тою па́че всѣ́хъ человѣ́къ,  бездыха́нный, беззра́чный ꙗ҆влѧ́ешисѧ, не и҆мѣ́ѧ ви́да,  нижѐ добро́ты. оу҆вы̀ мнѣ̀ мо́й свѣ́те! не могꙋ̀  спѧ́ща зрѣ́ти тѧ̀, оу҆тро́бою оу҆ѧзвлѧ́юсѧ, и҆ лю́тое  ѻ҆рꙋ́жїе се́рдце моѐ прохо́дитъ. воспѣва́ю твоѧ̑  стрⷭ҇ти, покланѧ́юсѧ бл҃гоꙋтро́бїю твоемꙋ̀,  долготерпѣли́ве сла́ва тебѣ̀. 
И҆ ны́нѣ, гла́съ то́йже: Дне́сь прⷪ҇ро́ческое  и҆спо́лнисѧ сло́во: се́ бо покланѧ́емсѧ на мѣ́сто,  и҆дѣ́же стоѧ́стѣ но́зѣ твоѝ гдⷭ҇и: и҆ дре́ва  сп҃се́нїѧ вкꙋси́вше, грѣхо́вныхъ страсте́й свобо́дꙋ  оу҆лꙋчи́хомъ, мл҃твами бцⷣы, є҆ди́не чл҃вѣколю́бче. 
Та́же є҆ктенїѝ, и҆ ѿпꙋ́стъ. Сла́ва, и҆ ны́нѣ,  стїхи́ра є҆ѵⷢ҇льскаѧ, въ притво́рѣ: и҆ чте́тсѧ  ѡ҆глаше́нїе стꙋді́тово, и҆ ча́съ пе́рвый, и҆ соверше́нный  ѿпꙋ́стъ. 
На лїтꙋргі́и и҆з̾ѡбрази́тєльнаѧ. Бл҃жє́нна  гла́са, на ѕ҃: и҆ ѿ канѡ́на крⷭ҇та̀ пѣ́снь г҃-ѧ на  д҃. 
Вмѣ́стѡ же трист҃а́гѡ пое́мъ: Крⷭ҇тꙋ̀ твоемꙋ̀  покланѧ́емсѧ влⷣко, и҆ ст҃о́е воскрⷭ҇нїе твоѐ сла́вимъ. 
Прокі́менъ а҆пⷭ҇ла, гла́съ ѕ҃: Сп҃сѝ гдⷭ҇и лю́ди  твоѧ̑, и҆ бл҃гословѝ достоѧ́нїе твоѐ. Сті́хъ: Въ  тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ  менѐ. А҆по́столъ ко є҆вре́ємъ, зача́ло та҃і.  А҆ллилꙋ́їа, гла́съ а҃: Помѧнѝ со́нмъ тво́й, є҆го́же  стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ  пре́жде вѣ́ка, содѣ́ла сп҃се́нїе посредѣ̀ землѝ.  Є҆ѵⷢ҇лїе ѿ ма́рка, зача́ло л҃з. Прича́стный:  Зна́менасѧ на на́съ свѣ́тъ лица̀ твоегѡ̀ гдⷭ҇и. (л.  сл҃г ѡ҆б.) 
Въ недѣ́лю ве́чера. 
На Гдⷭ҇и воззва́хъ, поста́вимъ стїхѡ́въ і҃, и҆  пое́мъ д҃ стїхи̑ры ѻ҆смогла́сника оу҆мили́тельны,  гла́са: и҆ трипѣ́снца г҃, подѡ́бны господи́на і҆ѡ́сифа.  Гла́съ и҃. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, на крⷭ҇тѣ̀ во́лею просте́рлъ є҆сѝ дла̑ни  твоѧ̑, семꙋ̀ оу҆миле́нїемъ се́рдца поклони́тисѧ и҆ на́съ  сподо́би, просвѣще́нныхъ до́брѣ посто́мъ и҆ мл҃твами,  и҆ воздержа́нїемъ и҆ бл҃готворе́нїемъ, ꙗ҆́кѡ бла́гъ и҆  чл҃вѣколю́бецъ. 
Подо́бенъ: 
Гдⷭ҇и, грѣхѡ́въ мои́хъ мно́жєства, по мно́жествꙋ  ѡ҆чи́сти щедро́тъ твои́хъ всеще́дре, и҆ крⷭ҇тъ тво́й  сподо́би чи́стою дꙋше́ю ви́дѣти, и҆ цѣлова́ти, въ  настоѧ́щей седми́цѣ воздержа́нїѧ, ꙗ҆́кѡ  чл҃вѣколю́бецъ. 
И҆́на стїхи́ра господи́на ѳео́дѡра гла́съ г҃.  Подо́бенъ: Ве́лїе чꙋ́до: 
Ве́лїе чꙋ́до, дре́во ви́дитсѧ, на не́мже хрⷭ҇то́съ  во́лею распѧ́тсѧ пло́тїю: поклонѧ́етсѧ мі́ръ, и҆  просвѣща́емь взыва́етъ: ѽ крⷭ҇та̀ си́ло, и҆ зри́мый  де́мѡны пали́тъ, и҆ воѡбража́емь си́хъ палѧ̀ ꙗ҆влѧ́етсѧ!  оу҆блажа́ю тѧ̀ пречи́стое дре́во, почита́ю и҆  покланѧ́юсѧ со стра́хомъ, и҆ бг҃а сла́влю, тобо́ю  дарова́вшаго мнѣ̀ жи́знь безконе́чнꙋю. 
И҆ мине́и г҃. Сла́ва, и҆ ны́нѣ, бг҃оро́диченъ.  Вхо́дъ. Свѣ́те ти́хїй: Прокі́менъ, гла́съ и҃:  Да́лъ є҆сѝ достоѧ́нїе боѧ́щымсѧ тебѐ гдⷭ҇и.  Сті́хъ: Ѿ конє́цъ землѝ къ тебѣ̀ воззва́хъ.  Сті́хъ: Покры́юсѧ въ кро́вѣ кри́лъ твои́хъ.  Сті́хъ: Та́кѡ воспою̀ и҆́мени твоемꙋ̀. 
На стїхо́внѣ самогла́сенъ днѐ, два́жды. Гла́съ  и҃: 
Воззрѣ́ти ѻ҆чи́ма на нб҃о не смѣ́ю ѻ҆каѧ́нный  а҆́зъ, ѿ лꙋка́выхъ мои́хъ дѣѧ́нїй: но ꙗ҆́кѡ мыта́рь  стенѧ̀ (л. сл҃д ѡ҆б.) взыва́ю тѝ: бж҃е, ѡ҆чи́сти мѧ̀  грѣ́шнаго, и҆ фарїсе́йскагѡ лицемѣ́рїѧ и҆зба́ви мѧ̀,  ꙗ҆́кѡ є҆ди́нъ бл҃гоꙋтро́бенъ. 
Сті́хъ а҃: Къ тебѣ̀ возведо́хъ ѻ҆́чи моѝ: 
Сті́хъ в҃: Поми́лꙋй на́съ гдⷭ҇и: 
Мꙋ́чениченъ: Мч҃нцы гдⷭ҇ни всѧ́кое мѣ́сто  ѡ҆свѧща́ете, и҆ всѧ́къ недꙋ́гъ врачꙋ́ете: и҆ ны́нѣ  моли́те, и҆зба́витисѧ сѣ́тей вра́жїихъ дꙋша́мъ на́шымъ,  мо́лимсѧ. 
Сла́ва, и҆ ны́нѣ, бг҃оро́диченъ, гла́съ то́йже:  Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ:  и҆ мы̀ славосло́вимъ неизслѣ́дованное твоѐ ржⷭ҇тво̀,  бцⷣе, молѝ сп҃сти́сѧ дꙋша́мъ на́шымъ. 


(л. сл҃д) 
Въ понедѣ́льникъ д҃-ѧ седми́цы, 
на оу҆́трени трⷪ҇чны слꙋчи́вшагѡсѧ гла́са. По а҃-мъ  стїхосло́вїи глаго́лемъ сѣда́льны оу҆мили́тельны  ѻ҆смогла́сника. По в҃-мъ же стїхосло́вїи глаго́лемъ  настоѧ́щїй сѣда́ленъ, гла́съ и҃, господи́на і҆ѡ́сифа. 
Подо́бенъ: Воскре́слъ є҆сѝ: 
Всечестно́мꙋ вѣ́рнїи поклони́мсѧ дре́вꙋ, на  не́мже творе́цъ всѣ́хъ вознесе́сѧ. предлежи́тъ ѡ҆свѧща́ѧ  пристꙋпа́ющыѧ дꙋше́ю и҆ тѣ́ломъ, скве́рнꙋ ѡ҆чища́ѧ  грѣха̀, постѧ́щихсѧ вѣ́рнѡ, и҆ воспѣва́ющихъ всегда̀  хрⷭ҇та̀, є҆ди́наго бл҃годѣ́телѧ. 
Сла́ва, то́йже. 
И҆ ны́нѣ, бг҃оро́диченъ. Подо́бенъ: 
Сло́во ѻ҆́ч҃ее на зе́млю сни́де, и҆ а҆́гг҃лъ  свѣ́та бцⷣѣ вопїѧ́ше: ра́дꙋйсѧ бл҃гослове́ннаѧ,  черто́гъ є҆ди́на сохра́ншаѧ, зача́тїе прїе́мшаѧ  превѣ́чнагѡ бг҃а и҆ гдⷭ҇а: да ѿ пре́лести сп҃се́тъ  ꙗ҆́кѡ бг҃ъ, ро́дъ человѣ́ческїй. (л. сл҃д ѡ҆б.) 
По г҃-мъ стїхосло́вїи сѣда́ленъ, гла́съ г҃. 
Подо́бенъ: Красотѣ̀ дѣ́вства: 
Преполови́вше ны́нѣ воздержа́нїе, и҆ на  поклоне́нїе хрⷭ҇тѐ предвари́вше живоно́снагѡ твоегѡ̀  крⷭ҇та̀, припа́дающе вопїе́мъ тѝ: ве́лїй є҆сѝ  чл҃вѣколю́бче, и҆ вє́лїѧ дѣла̀ твоѧ̑, ꙗ҆́кѡ ꙗ҆ви́лъ  є҆сѝ крⷭ҇тъ тво́й чⷭ҇тны́й, є҆мꙋ́же со стра́хомъ  покланѧ́ющесѧ взыва́емъ: сла́ва кра́йнемꙋ бл҃гоꙋтро́бїю  твоемꙋ̀. 
Сла́ва, то́йже. 
И҆ ны́нѣ, бг҃оро́диченъ. Подо́бенъ: 
Ꙗ҆́коже недѣ́ланнаѧ дв҃о лоза̀, прекра́снѣйшїй  гро́здъ прозѧбла̀ є҆сѝ, и҆сточа́ющїй на́мъ вїно̀  сп҃си́тельное, веселѧ́щее всѣ́хъ дꙋ́шы и҆ тѣлеса̀.  тѣ́мже ꙗ҆́кѡ вино́внꙋю тѧ̀ до́брыхъ оу҆блажа́юще,  при́снѡ со а҆́гг҃ломъ вопїе́мъ тѝ: ра́дꙋйсѧ  бл҃года́тнаѧ. 
Канѡ́нъ мине́и, и҆ настоѧ́щїй трипѣ́снецъ, и҆  стїхосло́витсѧ пѣ́снь. 
Гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ: 
Свѣтоно́сное крⷭ҇та̀ поклоне́нїе всѣ̑мъ  ꙗ҆ви́сѧ, со́лнечнꙋю зарю̀ сп҃се́нїѧ и҆спꙋща́ющее, и҆  всѣ́хъ ѡ҆зарѧ́ющее страсте́й ѡ҆мраче́нїемъ ѡ҆держи́мыхъ:  стеце́мсѧ се́й чи́стѣ ѡ҆блобыза́ти. 
Поста̀ ѡ҆чи́стившесѧ бл҃года́тїю, чи́стымъ  оу҆мо́мъ, чи́стомꙋ є҆ди́номꙋ, прїиди́те, возопїи́мъ  гла́сомъ бл҃годаре́нїѧ: ты̀ кро́вь твою̀ сло́ве за ны̀  всѧ̑ да́лъ є҆сѝ, ты̀ и҆ крⷭ҇то́мъ ѡ҆свѧща́еши ны̀. 
Запе́нсѧ прило́ги ѕмїи́ными, паде́нїемъ  оу҆жа́снымъ всегда̀ лежꙋ̀, сп҃се, паде́нїе  первозда́ннагѡ стрⷭ҇тїю твое́ю и҆ крⷭ҇то́мъ и҆спра́вивый,  и҆спра́ви, и҆ наста́ви къ хотѣ́нїй твои́хъ и҆сполне́нїю.  (л. сл҃є) 
Бг҃оро́диченъ: Предстоѧ́щи крⷭ҇тꙋ̀ твоемꙋ̀ гдⷭ҇и,  неискꙋсобра́чнаѧ, и҆ твоѧ̑ ꙗ҆́звы зрѧ́щи влⷣко,  оу҆ѧзвлѧ́ема глаго́лаше: оу҆вы̀ мнѣ̀ ча́до, болѣ̑зни  и҆збѣ́гши въ ржⷭ҇твѣ̀ твое́мъ, ны́нѣ болѣ́зненнѡ  оу҆ѧзвлѧ́юсѧ. 
И҆́ный, господи́на ѳео́дѡра. Гла́съ г҃. 
І҆рмо́съ: Пои́мъ гдⷭ҇ви сотво́ршемꙋ ди̑внаѧ  чꙋдеса̀: 
Седми́ца ст҃а́ѧ сїѧ̀ и҆ свѣтоно́снаѧ: крⷭ҇тъ  всечⷭ҇тны́й предлага́етъ мі́рови: прїиди́те, поклони́мсѧ,  стра́хомъ же и҆ любо́вїю дꙋ́шы просвѣти́вше, на не́мъ  пригвозди́вшагосѧ хрⷭ҇та̀ въ пѣ́снехъ сла́вѧще. 
Крⷭ҇тꙋ̀ твоемꙋ̀ всѝ покланѧ́емсѧ хрⷭ҇тѐ,  предпровожде́нїе творѧ́ще воскрⷭ҇нїѧ твоегѡ̀: пое́мъ  гвѡ́здїѧ твоѧ̑, чти́мъ и҆ копїѐ твоѐ, оу҆стна́ма и҆  ѻ҆чи́ма, дꙋше́ю же и҆ тѣ́ломъ си́ми ѡ҆чища́еми. 
Сла́ва, трⷪ҇ченъ: Трⷪ҇це во є҆ди́номъ сꙋществѣ̀  пѣва́емаѧ, ѻ҆́ч҃е, сн҃е, со дх҃омъ ст҃ы́мъ,  безнача́льное, присносꙋ́щное, несозда́нное бж҃ество̀,  свѣ́та и҆сто́чниче и҆ жи́зни: тебѣ̀ покланѧ́емсѧ всѝ  человѣ́цы, всѐ ѡ҆сꙋществи́вшемꙋ. 
Бг҃оро́диченъ: Пое́мъ тѧ̀ дв҃о бцⷣе чⷭ҇таѧ,  херꙋві́мскꙋю колесни́цꙋ, и҆з̾ неѧ́же бг҃ъ роди́сѧ: ты̀  бо є҆ди́на была̀ є҆сѝ и҆сто́чникъ нетлѣ́нїѧ,  и҆сточа́ющїй всѣ̑мъ жи́знь, и҆з̾ негѡ́же почерпа́юще  и҆сцѣле́нїе прїе́млемъ. 
Сла́ва тебѣ̀ бж҃е на́шъ, сла́ва тебѣ̀. 
Четы́редесѧте по́стныхъ ста́дїй преполовлѧ́юще,  прїиди́те любо́вїю со хрⷭ҇то́мъ и҆́демъ къ бж҃е́ственнѣй  стрⷭ҇ти, да сраспе́ншесѧ є҆мꙋ̀, ѻ҆́бщницы бꙋ́демъ тогѡ̀  воскрⷭ҇нїю. 
І҆рмо́съ: Пои́мъ гдⷭ҇ви, сотво́ршемꙋ ди̑внаѧ  чꙋдеса̀ въ чермнѣ́мъ мо́ри: по́нтомъ бо покры̀  проти̑вныѧ, и҆ сп҃се і҆и҃лѧ. томꙋ̀ є҆ди́номꙋ пои́мъ,  ꙗ҆́кѡ просла́висѧ. (л. сл҃є ѡ҆б.) 
Пѣ́снь и҃. 
І҆рмо́съ: Седмери́цею пе́щь: 
Ꙗ҆дови́тыми страстьмѝ и҆ дꙋ́шꙋ и҆ мы́сль  оу҆ѧ́звленꙋ стѧжа́вшаго, гдⷭ҇и поми́лꙋй, оу҆ще́дри  твои́мъ крⷭ҇то́мъ. защитѝ и҆ ѿ ре́бръ твои́хъ  и҆злїѧ́нными ка́плѧми, да оу҆се́рднѡ пою̀: сщ҃е́нницы  бл҃гослови́те, лю́дїе превозноси́те во всѧ̑ вѣ́ки. 
На горѣ̀ дре́вле тебѐ мѡѷсе́й проѡбразѝ,  рꙋ́цѣ возвы́сивъ, и҆ а҆мали́ка побѣжда́ѧ, крⷭ҇те  всечестны́й, є҆мꙋ́же кла́нѧющесѧ дне́сь, побѣжда́емъ  де́мѡнѡвъ и҆ноплемє́нныѧ полкѝ, и҆ вѣ́рою пое́мъ:  сщ҃е́нницы бл҃гослови́те, лю́дїе превозноси́те во всѧ̑  вѣ́ки. 
Страстьмѝ преклоне́на, врагѝ запина́ема,  ѻ҆бы́чаемъ лꙋка́вымъ влеко́ма, оу҆ще́дри бл҃гоꙋтро́бне,  твои́мъ крⷭ҇то́мъ защитѝ, ꙗ҆́кѡ да пою̀ неꙋкло́ннымъ  се́рдцемъ: ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
Бг҃оро́диченъ: Болѣ́зненнѡ стенѧ́щи, мт҃рски  восклица́ющи, и҆ ѿ внꙋ́треннихъ ско́рби не терпѧ́щи, на  крⷭ҇тъ взира́ла є҆сѝ къ рожде́нномꙋ и҆з̾ твоегѡ̀  чре́ва, ча́до, вопїю́щи, что̀ видѣ́нїе сїѐ; ка́кѡ  стра́ждеши, є҆стество́мъ безстра́стный, всѧ́кѡ хотѧ̀  ро́дъ человѣ́ческїй ѿ тлѝ свободи́ти; 
И҆́ный. І҆рмо́съ: А҆́гг҃льми немо́лчнѡ: 
Въ цр҃кви предложе́нный крⷭ҇тъ хрⷭ҇то́въ ви́дѧще,  стра́хомъ и҆ вѣ́рою бра́тїе прише́дше поклони́мсѧ, томꙋ̀  вопїю́ще: ты̀ жи́знь процвѣ́лъ є҆сѝ человѣ́кѡмъ  свѣтоно́сне. 
Побѣдоно́сна въ бра́нехъ, нб҃о тѧ̀ показа̀  животво́рный на́мъ крⷭ҇те, ѻ҆рꙋ́жїе непобѣди́мое,  врагѡ́мъ низложе́нїе, цр҃квамъ ро́гъ, и҆ вѣ̑рнымъ  сп҃се́нїе. (л. сл҃ѕ) 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Ѻ҆ц҃а̀ ст҃а́го сла́влю, и҆ сн҃а ст҃а́го  чтꙋ̀, и҆ дх҃а ст҃а́го пою̀, є҆диносꙋ́щнꙋю трⷪ҇цꙋ  про́стꙋю, бг҃а коего́ждо си́хъ, свѣ́ты и҆ свѣ́тъ,  ꙗ҆́кѡ ѿ со́лнца є҆ди́нагѡ происходѧ́ща. 
Бг҃оро́диченъ: Ра́дꙋйсѧ две́ре непроходи́маѧ:  ра́дꙋйсѧ кꙋпино̀ неѡпали́маѧ: ра́дꙋйсѧ рꙋ́чко злата́ѧ:  ра́дꙋйсѧ горо̀ несѣко́маѧ: ра́дꙋйсѧ бцⷣе, оу҆пова́нїе  нерꙋши́мое, и҆ стѣно̀ на тѧ̀ надѣ́ющымсѧ. 
Сла́ва тебѣ̀ бж҃е на́шъ, сла́ва тебѣ̀. 
По́стъ преполови́вше, дерза́имъ дх҃омъ на  грѧдꙋ́щее ю҆́ношески, бл҃готекꙋ́ще съ бг҃омъ бра́тїе,  ꙗ҆́кѡ да и҆ па́схꙋ ра́достнѡ оу҆́зримъ хрⷭ҇тꙋ̀  воскре́сшꙋ. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: А҆́гг҃льми немо́лчнѡ въ вы́шнихъ  сла́вимаго бг҃а, нб҃са̀ нб҃съ, землѧ̀, и҆ го́ры, и҆  хо́лми, и҆ глꙋбина̀, и҆ ве́сь ро́дъ человѣ́ческїй,  пѣ́сньми того̀ ꙗ҆́кѡ созда́телѧ, и҆ и҆зба́вителѧ  бл҃гослови́те, и҆ превозно́сите во всѧ̑ вѣ́ки. 
Пѣ́снь ѳ҃. 
І҆рмо́съ: Оу҆страши́сѧ всѧ́къ: 
Внꙋ́чата дре́вле і҆а́кѡвъ бл҃гословлѧ́ѧ,  проѡбража́ше свѣ́тлѡ крⷭ҇тъ чⷭ҇тны́й, и҆́мже ще́дре  на́съ бл҃гословѝ, ѡ҆сщ҃е́нїѧ пода́тельнꙋю бл҃года́ть  подаѧ̀ покланѧ́ющымсѧ є҆мꙋ̀ и҆ всѣ́хъ и҆зба́вителѧ тѧ̀  прославлѧ́ющымъ. 
Поще́нїѧ водо́ю вѣ́рнїи ѡ҆чи́стившесѧ, и҆ дꙋше́ю  и҆ мы́слїю, животода́тельное и҆ бж҃е́ственное дре́во  ѡ҆блобыза́имъ: предлежи́тъ бо ꙗ҆́вѣ всѣ̑мъ, и҆сточа́ѧ  бж҃е́ственное ѡ҆ставле́нїе, и҆ свѣ́тъ нбⷭ҇ный, и҆  жи́знь, и҆ и҆́стинное ра́дованїе. (л. сл҃ѕ ѡ҆б.) 
Сꙋдїю́ тѧ вѣ́мъ стра́шна, грѧдꙋ́ща во сла́вѣ  бж҃ества̀, всѣ́хъ сокровє́ннаѧ ѡ҆бличи́ти тогда̀  хотѧ́ща гдⷭ҇и. тѣ́мже тебѣ̀ зовꙋ̀ бл҃же: согрѣши́хъ,  простѝ, не ѡ҆бличѝ моѧ̑ мнѡ́гаѧ и҆ лю̑таѧ  согрѣшє́нїѧ. 
Бг҃оро́диченъ: А҆́гнца дре́вле а҆́гница зрѧ́щи на  крⷭ҇тѣ̀ пригвожде́на, и҆ ѡ҆мрача́емꙋ со́лнечномꙋ  сїѧ́нїю, пла́чꙋщи глаго́лаше: сл҃нце сла́вы і҆и҃се,  заше́лъ є҆сѝ оу҆мерщвлѧ́емь: но возсїѧ́й воста́нїѧ  свѣ́тъ лю́бѧщымъ тѧ̀. 
И҆́ный. І҆рмо́съ: На сїна́йстѣй горѣ̀: 
На мѣ́стѣ, и҆дѣ́же но́зѣ стоѧ́стѣ [тебѐ]  влⷣки и҆ бг҃а, поклони́мсѧ всѝ дне́сь крⷭ҇тꙋ̀  всечестно́мꙋ, ꙗ҆́коже дв҃дъ взыва́етъ бг҃огла́снѣйшїй:  и҆́бо всѧ̑ содержа́й го́рстїю, на се́мъ вознесе́сѧ. 
На землѝ живꙋ́щїи пристꙋпи́те, посто́мъ чи́стїи,  и҆ предлежа́щїй ви́дѧще дне́сь всечⷭ҇тны́й крⷭ҇тъ,  поклони́тесѧ стра́хомъ и҆ вѣ́рою, весели́тесѧ и҆  сра́дꙋйтесѧ, ѡ҆свѧще́нїе дꙋша́мъ почерпа́юще. 
Трⷪ҇ченъ: Сꙋщество́мъ є҆ди́ница є҆́сть  несѣко́ма, пребж҃е́ственнаѧ трⷪ҇ца, соединѧ́ема  є҆стество́мъ, дѣли́тсѧ ли́цы сво́йственнѡ: несѣко́ма  бо сѣче́тсѧ, є҆ди́но сꙋ́щи трои́тсѧ. сїѧ̑ ѻ҆ц҃ъ  є҆́сть, сн҃ъ, и҆ дх҃ъ живы́й, соблюда́ющаѧ всѐ. 
Бг҃оро́диченъ: Дѣторо́днꙋю дв҃ꙋ кто̀ слы́ша; и҆  мт҃рь без̾ мꙋ́жа; мр҃і́е, соверша́еши чꙋ́до: но скажи́  ми, ка́кѡ; не и҆спытꙋ́й глꙋбины̀ бг҃орожде́нїѧ моегѡ̀.  сїѐ всеи́стинное, па́че человѣ́ческагѡ оу҆ма̀  постиже́нїе. 
Сла́ва тебѣ̀ бж҃е на́шъ, сла́ва тебѣ̀. 
Бл҃года́рнꙋю хвалꙋ̀ принесе́мъ бг҃ꙋ всѝ лю́дїе,  ꙗ҆́кѡ ви́дѧще ны́нѣ ѡ҆блобыза́емъ всест҃ы́й крⷭ҇тъ.  разꙋмѣ́йте оу҆̀бо и҆ покарѧ́йтесѧ въ се́мъ де́мѡни:  ꙗ҆зы́цы ва́рварстїи разꙋмѣ́йте, и҆ покарѧ́йтесѧ, и҆́мже  съ на́ми бг҃ъ. (л. сл҃з) 
І҆рмо́съ: На сїна́йстѣй горѣ̀, ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ го́рꙋ несѣко́мꙋю:  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Свѣти́ленъ гла́са. 
На стїхо́внѣ самогла́сенъ, два́жды, гла́съ ѕ҃: 
И҆зрѧ́дный пꙋ́ть возноше́нїѧ хрⷭ҇тѐ, смире́нїе  показа́лъ є҆сѝ, са́мъ себѐ и҆стощи́въ, и҆ зра́къ раба̀  прїи́мъ: фарїсе́а велехва́льныѧ мл҃твы не послꙋ́шавъ,  мытарѧ́ же сокрꙋше́нное стена́нїе, ꙗ҆́кѡ же́ртвꙋ  непоро́чнꙋю въ вы́шнихъ прїе́мъ. тѣ́мже и҆ а҆́зъ вопїю́  ти: ѡ҆чи́сти бж҃е, ѡ҆чи́сти сп҃се мо́й, и҆ сп҃си́ мѧ. 
Мꙋ́чениченъ: Гдⷭ҇и, въ па́мѧть ст҃ы́хъ твои́хъ  всѧ̀ тва́рь пра́зднꙋетъ, нб҃са̀ ра́дꙋютсѧ со а҆́гг҃лы, и҆  землѧ̀ весели́тсѧ съ человѣ́ки. тѣ́хъ мл҃твами поми́лꙋй  на́съ. 
Сла́ва, и҆ ны́нѣ, гла́съ то́йже: А҆рха́гг҃льское  сло́во прїѧ́ла є҆сѝ, и҆ херꙋві́мскїй прⷭ҇то́лъ  показа́ласѧ є҆сѝ, и҆ на ѡ҆б̾ѧ́тїихъ твои́хъ носи́ла  є҆сѝ бцⷣе, наде́ждꙋ дꙋ́шъ на́шихъ. 
На пе́рвомъ часѣ̀ твори́мъ поклоне́нїе чⷭ҇тно́мꙋ  крⷭ҇тꙋ̀ ꙗ҆́коже и҆ въ недѣ́лю, по напи́санномꙋ  ѡ҆́бразꙋ, пою́ще вмѣ́стѡ, Стѡпы̀ моѧ̑: Крⷭ҇тꙋ̀  твоемꙋ̀ покланѧ́емсѧ влⷣко: На часѣ́хъ же по  Ѻ҆́ч҃е на́шъ: Конда́къ: Не ктомꙋ̀ пла́менное  ѻ҆рꙋ́жїе: 
Та́кожде и҆ въ сре́дꙋ и҆ пѧто́къ, четы́ре сїѧ̑ дни̑:  въ пѧто́къ же сохранѧ́емъ крⷭ҇тъ ꙗ҆́коже та́мѡ  положи́сѧ. 
На ѕ҃-мъ часѣ̀ тропа́рь прⷪ҇ро́чества, гла́съ з҃: 
Гдⷭ҇и, да не ꙗ҆́ростїю твое́ю ѡ҆бличи́ши лю́ди  согрѣши́вшыѧ, нижѐ гнѣ́вомъ твои́мъ нака́жеши на́съ  бл҃гъ сы́й: тебе́ бо сла́витъ всѧ̀ землѧ̀, и҆ мо́лимсѧ,  пощадѝ на́съ ст҃ы́й. 
Прокі́менъ, ѱало́мъ ѯ҃а, гла́съ ѕ҃: Ѡ҆ бз҃ѣ  сп҃се́нїе моѐ, и҆ сла́ва моѧ̀. Сті́хъ: Не бг҃ꙋ ли  повине́тсѧ дꙋша̀ моѧ̀; (л. сл҃з ѡ҆б.) 
Прⷪ҇ро́чества и҆са́їина чте́нїе. [Глава̀ д҃і, ст.  к҃д- л҃в.] 
Та́кѡ глаго́летъ гдⷭ҇ь саваѡ́ѳъ: ꙗ҆́коже  глаго́лахъ, та́кѡ бꙋ́детъ, и҆ ꙗ҆́коже совѣща́хъ, та́кѡ  пребꙋ́детъ: Є҆́же погꙋби́ти а҆ссѷрі́анъ на землѝ  мое́й, и҆ на гора́хъ мои́хъ: и҆ бꙋ́дꙋтъ въ попра́нїе, и҆  ѿи́метсѧ ѿ ни́хъ ꙗ҆ре́мъ и҆́хъ, и҆ сла́ва и҆́хъ ѿ  ра́менъ и҆́хъ ѿи́метсѧ. Се́й совѣ́тъ, є҆го́же  совѣща̀ гдⷭ҇ь на всю̀ вселе́ннꙋю, и҆ сїѧ̀ рꙋка̀ на всѧ̑  ꙗ҆зы́ки вселе́нныѧ. Ꙗ҆̀же бо бг҃ъ ст҃ы́й совѣща̀, кто̀  разори́тъ; и҆ рꙋ́кꙋ є҆гѡ̀ высо́кꙋю кто̀ ѿврати́тъ; Въ  лѣ́то, въ не́же оу҆́мре а҆ха́зъ ца́рь, бы́сть глаго́лъ  се́й: Не ра́дꙋйтесѧ всѝ и҆ноплемє́нницы, сокрꙋши́сѧ бо  ꙗ҆ре́мъ бїю́щагѡ вы̀: ѿ сѣ́мене бо ѕмїи́на и҆зы́дꙋтъ  и҆сча̑дїѧ а҆́спїдѡвъ, и҆ и҆сча̑дїѧ и҆́хъ и҆зы́дꙋтъ ѕмїи̑  парѧ́щїи. И҆ оу҆пасꙋ́тсѧ оу҆бо́зїи и҆́мъ: ни́щїи же  человѣ́цы въ ми́рѣ почі́ютъ: и҆ потреби́тъ гла́домъ  сѣ́мѧ твоѐ, и҆ ѡ҆ста́нокъ тво́й и҆збїе́тъ.  Воспла́читесѧ врата̀ градѡ́въ, да возопїю́тъ гра́ды  смѧте́ннїи, и҆ноплемє́нницы всѝ: занѐ ды́мъ ѿ  сѣ́вера и҆́детъ, и҆ нѣ́сть, и҆́же пребꙋ́детъ. И҆ что̀  ѿвѣща́ютъ ца́рїе ꙗ҆зы́кѡвъ, ꙗ҆́кѡ гдⷭ҇ь ѡ҆снова̀  сїѡ́на, и҆ тѣ́мъ сп҃сꙋ́тсѧ смире́ннїи люде́й є҆гѡ̀. 
Прокі́менъ, ѱало́мъ ѯ҃в, гла́съ д҃: Та́кѡ  бл҃гословлю́ тѧ въ животѣ̀ мое́мъ. Сті́хъ: Бж҃е бж҃е  мо́й, къ тебѣ̀ оу҆́тренюю, возжада̀ тебѐ дꙋша̀ моѧ̀.  (л. сл҃и) 
Въ понедѣ́льникъ ве́чера. 
На Гдⷭ҇и воззва́хъ, стїхи̑ры подѡ́бны, гла́съ  и҃: 
Подо́бенъ: Что̀ ва́съ нарече́мъ: 
Въ сре́днихъ дне́хъ воздержа́нїѧ, преходѧ́ще  дне́сь си́лою крⷭ҇тною, на се́мъ возне́сшагосѧ посредѣ̀  землѝ, сп҃са и҆ бг҃а славосло́вимъ, вопїю́ще: зри́тели  на́съ покажѝ стрⷭ҇те́мъ твои̑мъ влⷣко, и҆ чⷭ҇тна́гѡ  воскрⷭ҇нїѧ, да́рꙋѧ на́мъ ѡ҆чище́нїе, и҆ ве́лїю млⷭ҇ть. 
Подо́бенъ: 
Стра̑сти смири́мъ тѣлє́сныѧ, бра́шенъ  ѿложе́нїемъ, и҆ сласте́й ѿвраще́нїемъ, и҆ дре́во  крⷭ҇та̀ ѡ҆блобыза́имъ вѣ́рнѡ: зри́тсѧ бо ꙗ҆́вѣ  покланѧ́емое, и҆ всѧ̑ ѡ҆сщ҃а́етъ бж҃е́ственною  бл҃года́тїю, и҆ гдⷭ҇ви возопїи́мъ: бл҃годари́мъ тѧ̀  бл҃гоꙋтро́бне, сп҃са́ющаго си́мъ дꙋ́шы на́шѧ. 
И҆́на, гла́съ то́йже. 
Подо́бенъ: Бцⷣꙋ: 
Ны́нѣ крⷭ҇тꙋ̀ покланѧ́ющесѧ, всѝ воззове́мъ:  ра́дꙋйсѧ, дре́во жи́зни. ра́дꙋйсѧ, ски́птре ст҃ы́й  хрⷭ҇то́въ. ра́дꙋйсѧ, человѣ́кѡвъ сла́ва нбⷭ҇наѧ.  ра́дꙋйсѧ, вѣ́рныхъ похвало̀. ра́дꙋйсѧ, держа́во вѣ́ры.  ра́дꙋйсѧ, ѻ҆рꙋ́жїе непобѣди́мое. ра́дꙋйсѧ, врагѡ́въ  ѿгна́нїе. ра́дꙋйсѧ, сїѧ́нїе свѣ́тлое, сп҃си́тельное  мі́рꙋ. ра́дꙋйсѧ, мꙋ́ченикѡвъ ве́лїѧ сла́во. ра́дꙋйсѧ,  си́ло пра́ведныхъ. ра́дꙋйсѧ, а҆́гг҃лѡвъ свѣ́тлосте.  ра́дꙋйсѧ, всече́стне. 
И҆ въ мине́и г҃. Сла́ва, и҆ ны́нѣ,  бг҃оро́диченъ.  
Прокі́менъ, ѱало́мъ ѯ҃г, гла́съ ѕ҃:  Оу҆слы́ши, бж҃е гла́съ мо́й, внегда̀ моли́ти ми сѧ къ  тебѣ̀. Сті́хъ: Ѿ стра́ха вра́жїѧ и҆змѝ дꙋ́шꙋ  мою̀. (л. сл҃и ѡ҆б.) 
Бытїѧ̀ чте́нїе. [Глава̀ и҃, ст. к҃а-к҃в, глава̀ ѳ҃,  ст. а҃-з҃.] 
Речѐ гдⷭ҇ь бг҃ъ: размы́сливъ, не приложꙋ̀ ктомꙋ̀  проклѧ́ти зе́млю за дѣла̀ человѣ́чєскаѧ: занѐ  прилежи́тъ помышле́нїе человѣ́кꙋ прилѣ́жно на ѕла̑ѧ ѿ  ю҆́ности є҆гѡ̀. не приложꙋ̀ оу҆̀бо ктомꙋ̀ порази́ти  всѧ́кꙋю пло́ть живꙋ́щꙋю, ꙗ҆́коже сотвори́хъ. Во всѧ̑  дни̑ землѝ сѣ́ѧтва и҆ жа́тва, зима̀ и҆ зно́й, лѣ́то и҆  весна̀, де́нь и҆ но́щь не преста́нꙋтъ. И҆ бл҃гословѝ  бг҃ъ нѡ́а, и҆ сы́ны є҆гѡ̀, и҆ речѐ и҆̀мъ: расти́тесѧ,  и҆ мно́житесѧ, и҆ напо́лните зе́млю, и҆ ѡ҆блада́йте  є҆́ю. И҆ стра́хъ и҆ тре́петъ ва́шъ бꙋ́детъ на всѣ́хъ  ѕвѣре́хъ земны́хъ [и҆ на всѣ́хъ скотѣ́хъ земны́хъ,] на  всѣ́хъ пти́цахъ небе́сныхъ, и҆ на всѣ́хъ дви́жꙋщихсѧ по  землѝ, и҆ на всѣ́хъ ры́бахъ морски́хъ: въ рꙋ́цѣ ва́ши  вда́хъ [ѧ҆̀]. И҆ всѧ́кое дви́жꙋщеесѧ, є҆́же є҆́сть  жи́во, ва́мъ бꙋ́детъ въ снѣ́дь: ꙗ҆́кѡ ѕе́лїе травно́е  да́хъ ва́мъ всѐ. То́чїю мѧ́са въ кро́ви дꙋшѝ да не  снѣ́сте. Кро́ви бо ва́шей, дꙋ́шъ ва́шихъ, ѿ рꙋкѝ  всѧ́кагѡ ѕвѣ́рѧ и҆зыщꙋ̀ [є҆ѧ̀] и҆ ѿ рꙋкѝ человѣ́ка  бра́та и҆зыщꙋ̀ є҆ѧ̀. Пролива́ѧй кро́вь человѣ́чꙋ въ  є҆ѧ̀ мѣ́стѡ є҆гѡ̀ пролїе́тсѧ: ꙗ҆́кѡ во ѡ҆́бразъ бж҃їй  сотвори́хъ человѣ́ка. Вы́ же расти́тесѧ и҆ мно́житесѧ,  и҆ напо́лните зе́млю, и҆ оу҆мно́житесѧ на не́й. 
Прокі́менъ, ѱало́мъ ѯ҃д, гла́съ ѕ҃: Оу҆слы́ши  ны̀ бж҃е сп҃си́телю на́шъ. Сті́хъ: Тебѣ̀ подоба́етъ  пѣ́снь бж҃е въ сїѡ́нѣ. 
При́тчей чте́нїе. [Глава̀ а҃і, ст. ѳ҃і-л҃а, глава̀  в҃і, ст. а҃-ѕ҃.] 
Сы́нъ пра́ведный ражда́етсѧ въ живо́тъ: гоне́нїе  же нечести́вагѡ въ сме́рть. Ме́рзость гдⷭ҇ви пꙋтїѐ  развраще́нни: прїѧ́тни же є҆мꙋ̀ всѝ непоро́чнїи въ  пꙋте́хъ свои́хъ. Въ рꙋ́кꙋ рꙋ́цѣ вложи́въ непра́веднѡ, не  без̾ мꙋ́ки бꙋ́детъ ѕлы́хъ: сѣ́ѧй же пра́вдꙋ, прїи́метъ  мздꙋ̀ (л. сл҃ѳ) вѣ́рнꙋ: Ꙗ҆́коже оу҆серѧ́зь златы́й въ  но́здрехъ свинїѝ, та́кѡ женѣ̀ ѕлоꙋ́мнѣй лѣ́пота.  Жела́нїе пра́ведныхъ всѐ бл҃го́е: наде́жда же  нечести́выхъ поги́бнетъ. Сꙋ́ть и҆̀же своѧ̑ сѣ́юще,  мнѡ́жайшаѧ творѧ́тъ: сꙋ́ть же и҆ собира́юще чꙋжда̑ѧ,  оу҆малѧ́ютсѧ. Дꙋша̀ бл҃гослове́нна всѧ́каѧ проста́ѧ:  мꙋ́жъ ꙗ҆́рый небл҃гоѡбра́зенъ. Оу҆держава́ѧй пшени́цꙋ  ѡ҆ста́витъ ю҆̀ ꙗ҆зы́кѡмъ: продаѧ́й пшени́цꙋ скꙋ́пѡ ѿ  наро́да про́клѧтъ, бл҃гослове́нїе же гдⷭ҇не на главѣ̀  подава́ющагѡ. Творѧ́й бл҃га̑ѧ, и҆́щетъ бл҃года́ти добры̀:  и҆́щꙋщагѡ же ѕла̑ѧ пости́гнꙋтъ є҆го̀. Надѣ́ѧйсѧ на  бога́тство своѐ, се́й паде́тъ: застꙋпа́ѧй же  пра́ведныхъ, то́й возсїѧ́етъ. Не сматрѧ́ѧй своегѡ̀ до́мꙋ,  наслѣ́дитъ вѣ́тры: порабо́таетъ же безꙋ́мный  разꙋ́мномꙋ. Ѿ плода̀ пра́вды дре́во жи́зни прозѧба́етъ:  ѿе́млютсѧ же безвре́меннѡ дꙋ́шы беззако́нныхъ. А҆́ще  пра́ведный є҆два̀ сп҃са́етсѧ: нечести́вый же и҆  грѣ́шный гдѣ̀ ꙗ҆ви́тсѧ; любѧ́й наказа́нїе, лю́битъ  чꙋ́вство: ненави́дѧй же ѡ҆бличе́нїѧ, безꙋ́менъ. Лꙋ́чше  ѡ҆брѣты́й бл҃года́ть ѿ гдⷭ҇а бг҃а: мꙋ́жъ же  законопрестꙋ́пникъ премолча́нъ бꙋ́детъ. Не и҆спра́витсѧ  человѣ́къ ѿ беззако́ннагѡ: корє́нїѧ же пра́ведныхъ не  ѿи́мꙋтсѧ. Жена̀ мꙋ́жественнаѧ вѣне́цъ мꙋ́жꙋ своемꙋ̀:  ꙗ҆́коже въ дре́вѣ че́рвь, та́кѡ мꙋ́жа погꙋблѧ́етъ жена̀  ѕлотво́рнаѧ. Мы̑сли пра́ведныхъ сꙋдьбы̑: оу҆правлѧ́ютъ  же нечести́вїи лє́сти. Словеса̀ нечести́выхъ льсти̑ва въ  кро́вь: оу҆ста́ же пра́выхъ и҆зба́вѧтъ и҆̀хъ. 
На стїхо́внѣ стїхи́ра самогла́сна, гла́съ и҃.  Два́жды. 
Велерѣ́чивый фарїсе́й ѡ҆мерзи́сѧ похвали́всѧ, и҆  мыта́рь смиренномꙋ́дрый молча́нїемъ помоли́всѧ,  ѡ҆правда́сѧ: тѣ́мже ѻ҆бою̀ оу҆вѣ́дѣвши разли́чїе,  дꙋшѐ моѧ̀, смиренномꙋ́дрїе прїимѝ и҆ ѡ҆блобыза́й:  хрⷭ҇то́съ бо (л. сл҃ѳ ѡ҆б.) смирє́ннымъ ѡ҆бѣща̀ даѧ́ти  бл҃года́ть, ꙗ҆́кѡ чл҃вѣколю́бецъ. 
Мꙋ́чениченъ: Мч҃нцы гдⷭ҇ни, моли́те бг҃а на́шего,  и҆ и҆спроси́те дꙋша́мъ на́шымъ мно́жество щедро́тъ, и҆  ѡ҆чище́нїе мно́гихъ прегрѣше́нїй, мо́лимсѧ. 
Сла́ва, и҆ ны́нѣ, бг҃оро́диченъ. Гла́съ то́йже:  А҆́зъ, дв҃о ст҃а́ѧ бцⷣе, къ покро́вꙋ твоемꙋ̀  прибѣга́ю, вѣ́мъ ꙗ҆́кѡ ѡ҆брѧ́щꙋ тобо́ю сп҃се́нїе:  мо́жеши бо чⷭ҇таѧ, помощѝ мнѣ̀. 
Во вто́рникъ д҃-ѧ седми́цы на оу҆́трени  трⷪ҇чны. 
По а҃-мъ стїхосло́вїи сѣда́льны оу҆мили́тєльныѧ  ѻ҆смогла́сника. По в҃-мъ же стїхосло́вїи глаго́лемъ  настоѧ́щїй сѣда́ленъ, гла́съ и҃. 
Подо́бенъ: Непоколеби́мое оу҆твержде́нїе: 
Воздержа́нїемъ просвѣти́вше дꙋ́шы на́шѧ, крⷭ҇тꙋ̀  поклони́мсѧ сп҃си́тельномꙋ, на не́мже хрⷭ҇то́съ  пригвозди́сѧ, и҆ возопїи́мъ є҆мꙋ̀: ра́дꙋйсѧ, постѧ́щихсѧ  сла́досте, и҆ и҆звѣ́стнаѧ по́моще. ра́дꙋйсѧ гꙋби́телю  страсте́й, бѣсѡ́мъ сопротивобо́рче. ра́дꙋйсѧ дре́во  бл҃же́нное. 
Бг҃оро́диченъ. Подо́бенъ: 
Непоколеби́мое оу҆твержде́нїе вѣ́ры, и҆ честно́е  дарова́нїе дꙋ́шъ на́шихъ, бцⷣꙋ въ пѣ́снехъ велича́емъ  вѣ́рнїи: ра́дꙋйсѧ, ка́мень жи́зни во чре́вѣ твое́мъ  вмѣсти́вшаѧ. ра́дꙋйсѧ концє́въ оу҆пова́нїе,  ѡ҆скорблѧ́емыхъ застꙋ́пница. ра́дꙋйсѧ, невѣ́сто  неневѣ́стнаѧ. 
По г҃-мъ же стїхосло́вїи сѣда́ленъ, гла́съ  то́йже: 
Подо́бенъ: Ꙗ҆́кѡ нача́тки: 
Ꙗ҆́коже жи́знь тва́ри, тво́й крⷭ҇тъ предлежа́щїй  вселе́ннаѧ цѣлꙋ́етъ, гдⷭ҇и, и҆ покланѧ́ющисѧ зове́тъ  тѝ: (л. с҃м) тогѡ̀ дѣ́йствомъ въ ми́рѣ глꙋбо́цѣ  пою́щыѧ, и҆ воспѣва́ющыѧ тѧ̀ воздержа́нїемъ соблюдѝ,  многоми́лостиве. 
Бг҃оро́диченъ, гла́съ то́йже: Ра́дꙋйсѧ, а҆́гг҃ломъ  ра́дость мі́ра прїи́мшаѧ. ра́дꙋйсѧ, ро́ждшаѧ творца̀  твоегѡ̀ и҆ гдⷭ҇а. ра́дꙋйсѧ, сподо́бльшаѧ бы́ти мт҃и  бж҃їѧ. 
Канѡ́нъ мине́и и҆ настоѧ́щїй трипѣ́снецъ,  господи́на і҆ѡ́сифа. 
И҆ стїхосло́витсѧ пѣ́снь. Гла́съ и҃. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ, дре́вле і҆и҃лѧ сквозѣ̀ чермно́е мо́ре проведы́й,  и҆ пита́вый, и҆ сп҃сы́й, и҆ ѿ го́рькїѧ рабо́ты  свободи́вый фараѡ́новы. 
Средѣ̀ тва́ри претерпѣ́лъ є҆сѝ крⷭ҇тъ, мессі́а  сло́ве бж҃їй: є҆мꙋ́же поста̀ дне́сь преполове́нїемъ  вѣ́рнѡ покланѧ́емсѧ, просѧ́ще ви́дѣти и҆ воскрⷭ҇нїе  твоѐ. 
Жезло́мъ си́лы, проѡбраже́ннымъ мѡѷсе́ю, мо́ре  страсте́й пресѣка́юще, дости́гнемъ къ землѝ  ѡ҆бѣтова́нїѧ, и҆ ма́нны мы́сленныѧ насы́тимсѧ бога́тнѡ. 
Кто̀ не возрыда́етъ тѧ̀; кто̀ не воспла́четъ тѧ̀  дꙋшѐ, жела́ющꙋю лꙋка̑ваѧ, и҆ не взыска́ющꙋю любо́вїю  бл҃ги́хъ, пра́веднаго сꙋдїю̀ презира́ющꙋю при́снѡ,  долготерпѧ́щаго на тебѣ̀; 
Бг҃оро́диченъ: Пло́ть бы́вша непремѣ́ннѡ, хрⷭ҇та̀  дв҃о ражда́еши: є҆го́же прилѣ́жнѡ молѝ, плотски́хъ  страсте́й и҆змѣни́ти покланѧ́ющыѧсѧ крⷭ҇тꙋ̀, є҆го́же  пло́тїю претерпѣ̀. 
И҆́ный, гла́съ то́йже. 
І҆рмо́съ: Ви́дите: 
Ви́дите ви́дите, ꙗ҆́кѡ а҆́зъ є҆́смь бг҃ъ,  вселе́ннѣй крⷭ҇тъ мо́й подаѧ́й ѻ҆рꙋ́жїе сп҃се́нїѧ, во  є҆́же ны́нѣ поклони́тисѧ є҆мꙋ̀: ꙗ҆́кѡ да цѣлꙋ́ющїи  є҆го̀ оу҆пражнѧ́ютъ вра̑жїѧ кова̑рства. (л. с҃м ѡ҆б.) 
Ве́лїй є҆сѝ гдⷭ҇и, многомлⷭ҇тивый, ꙗ҆́кѡ да́лъ  є҆сѝ животворѧ́щемꙋ твоемꙋ̀ поклони́тисѧ ны́нѣ  крⷭ҇тꙋ̀, и҆дѣ́же рꙋ́цѣ твоѝ и҆ но́зѣ пригвозди́шасѧ,  на не́мже кро́вь и҆злїѧ́сѧ пречи́стагѡ твоегѡ̀ ребра̀,  жи́знь и҆сточѝ на́мъ. 
Трⷪ҇ченъ: Пресоверше́ннаѧ є҆ди́нице,  пребж҃е́ственнаѧ, трїѷпоста́снаѧ, нерожде́нне ѻ҆́ч҃е,  и҆ сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ  же ꙗ҆влѧ́ѧйсѧ, сꙋщество̀ є҆ди́но и҆ є҆стество̀,  гдⷭ҇ство, црⷭ҇тво, сп҃сѝ всѣ́хъ на́съ. 
Бг҃оро́диченъ: Неизглаго́ланное чꙋ́до твоегѡ̀  ржⷭ҇тва̀ мт҃и дв҃о: ка́кѡ бо и҆ ражда́еши, и҆ чиста̀  є҆сѝ въ то́мже; ка́кѡ ѻ҆троча̀ ражда́еши, и҆ не вѣ́си  и҆скꙋ́са мꙋ́жеска ѿню́дъ; ꙗ҆́коже вѣ́сть па́че  є҆стества̀, ѿ менѐ новолѣ́пнѡ сло́во бж҃їе  ро́ждшеесѧ. 
Сла́ва тебѣ̀ бж҃е на́шъ, сла́ва тебѣ̀. 
Тѧ̀ мѡѷсе́й вели́кїй проѡбразова̀ крⷭ҇те на́мъ,  рꙋ́цѣ распросте́ръ, и҆ побѣди́въ а҆мали́ка. тѧ̀  и҆з̾ѡбража́юще въ сѣ́нехъ и҆ воздꙋ́сѣ, ѿвраща́емъ и҆  побѣжда́емъ началоѕло́бнаго врага̀, пѣсносло́вѧще  хрⷭ҇та̀. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ  дв҃ы въ послѣ̑днѧѧ без̾ мꙋ́жа заче́ншїйсѧ, и҆  разрꙋши́вый грѣ́хъ пра́ѻтца а҆да́ма, ꙗ҆́кѡ  чл҃вѣколю́бецъ. 
Пѣ́снь и҃. 
І҆рмо́съ: Покрыва́ѧй вода́ми: 
Соста́вивый ѡ҆снова̑нїѧ всеѧ̀ землѝ, ꙗ҆́кѡ бг҃ъ  возне́ссѧ на дре́во, недви́жимое всѣ̑мъ дарова́лъ є҆сѝ  вѣ̑рнымъ оу҆твержде́нїе гдⷭ҇и, сп҃си́тельное ѻ҆рꙋ́жїе  крⷭ҇та̀ твоегѡ̀: є҆мꙋ́же покланѧ́ющесѧ, тѧ̀  превозно́симъ во всѧ̑ вѣ́ки. 
Ѡ҆блиста́емо зрѧ́ще, па́че со́лнечныѧ зарѝ,  кре́стное дре́во, прїиди́те посто́мъ ѡ҆блиста́еми, ны́нѣ  (л. см҃а) ѡ҆блобыза́имъ, почерпа́юще бл҃года́ть  свѣтоно́снꙋю, и҆ тьмꙋ̀ ѿгонѧ́ющꙋю ѿ превозносѧ́щихъ  хрⷭ҇та̀ во вѣ́ки. 
Вода̀ жива́ѧ неизмѣ́ннаѧ, въ вѣ́чнꙋю жи́знь, ты̀  сꙋ́щи сло́ве, кро́вь и҆ во́дꙋ ѿ ре́бръ на крⷭ҇тѣ̀  и҆сточи́лъ є҆сѝ влⷣко, грѣхѡ́вныѧ пото́ки и҆зсꙋша́ѧ.  тѣ́мже молю́ тѧ: и҆зсꙋшѝ страсте́й мои́хъ лꙋка̑внаѧ  и҆стица̑нїѧ. 
Бг҃оро́диченъ: Ꙗ҆́кѡ ѡ҆сщ҃е́нїе оу҆́мное, во  ст҃ы́хъ бг҃а почива́ющаго ражда́еши, ст҃а́ѧ бг҃омт҃и  чⷭ҇таѧ, всѧ̑ концы̀ ѡ҆сщ҃а́ющаго, бж҃е́ственнымъ  поклоне́нїемъ дне́сь дв҃о дре́ва прест҃а́гѡ, на не́мже  пло́тїю пригвозди́сѧ. 
И҆́ный. І҆рмо́съ: А҆́гг҃ли и҆ нб҃са̀: 
Прїиди́те ви́димъ лю́дїе, живоно́сное дре́во  ны́нѣ предлежа́щее, на не́мже пло́тїю хрⷭ҇то́съ  водрꙋзи́сѧ бг҃ъ на́шъ, и҆ со стра́хомъ пою́ще, семꙋ̀  покланѧ́емсѧ во всѧ̑ вѣ́ки. 
Трисло́жный крⷭ҇тъ, ꙗ҆́кѡ трⷪ҇чный ѡ҆́бразъ  воспѣва́емъ, и҆ покланѧ́ющесѧ со стра́хомъ возопїи́мъ,  бл҃гословѧ́ще, пою́ще и҆ превозносѧ́ще хрⷭ҇та̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Є҆ди́нъ бг҃ъ оу҆́бѡ трⷪ҇ца, ни ѻ҆ц҃ꙋ̀  и҆зстꙋпи́вшꙋ въ сн҃овство̀, нижѐ сн҃ꙋ премѣни́вшꙋсѧ во  и҆схожде́нїе: но сво́йствєннаѧ, и҆ ѻ҆боѐ свѣ́тъ,  бг҃а, трѝ сла́влю во вѣ́ки. 
Бг҃оро́диченъ: Є҆ди́на нетлѣ́ннѡ ражда́еши,  є҆ди́на дои́ши млⷣнца без̾ бра́ка, є҆ди́на созда́телѧ  твоего̀ ражда́еши и҆ влⷣкꙋ, а҆́ще и҆ мт҃и и҆ раба̀: тѧ̀  мт҃и дв҃о, пое́мъ во вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Слѣпа́го ѿ рождества̀ воѻчи́лъ є҆сѝ  сло́вомъ, ѡ҆слѣплє́нныѧ моѝ сердє́чныѧ ѻ҆́чи па́ки  ѿве́рзи, да оу҆зрю̀ свѣ́тъ повелѣ́нїй твои́хъ  хрⷭ҇тѐ во вѣ́ки. (л. см҃а ѡ҆б.) 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: А҆́гг҃ли и҆ нб҃са̀ на прⷭ҇то́лѣ сла́вы  сѣдѧ́щаго, и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте и҆ превозноси́те є҆го̀ во вѣ́ки. 
Пѣ́снь ѳ҃. 
І҆рмо́съ: Бл҃гослове́нъ гдⷭ҇ь бг҃ъ: 
Бл҃гослове́нъ гдⷭ҇ь бг҃ъ і҆и҃левъ, крⷭ҇то́мъ  свои́мъ разрꙋши́вый дре́внюю клѧ́твꙋ, и҆ сего̀ на́мъ  дарова́вый держа́вꙋ, и҆ прибѣ́жище и҆ тве́рдое  ѡ҆снова́нїе, и҆́мже врагѝ на́шѧ ны́нѣ рога́ми  и҆збоде́мъ. 
Ꙗ҆́кѡ плени́цами стѧ́гнꙋтъ є҆́смь, безмѣ́рными  ѕло́бами, и҆ стєзѝ твоѧ̑ сп҃си́тєльныѧ хрⷭ҇тѐ, во́лею  разꙋмѣ́ти не хощꙋ̀ твои́мъ мѧ̀ ѡ҆братѝ крⷭ҇то́мъ,  ѡ҆мраче́нїе моѐ разрѣша́ѧ, за неизрече́ннꙋю млⷭ҇ть  бл҃гоꙋтро́бїѧ твоегѡ̀. 
Фарїсе́ево возноше́нїе подража́въ ѕлѣ̀,  низведо́хсѧ паде́нїемъ лю́тымъ и҆ болѣ́зненнымъ, и҆  лежꙋ̀ врагѡ́мъ въ попра́нїе: но оу҆ще́дри и҆ сп҃си́ мѧ  хрⷭ҇тѐ, щедро́тъ ра́ди смири́вый себѐ вы́шнїй цр҃ю̀  сла́вы. 
Бг҃оро́диченъ: Ро́дове тѧ̀ всѝ бл҃жа́тъ, чⷭ҇таѧ:  і҆и҃съ бо є҆ди́нъ рожде́йсѧ ѿ твоеѧ̀ оу҆тро́бы, то́й  ꙗ҆́кѡ вѣ́сть, сотворѝ ѻ҆трокови́це дв҃о, съ тобо́ю  вели̑чїѧ: є҆го́же молѝ сп҃сти́сѧ ста́дꙋ, и҆ лю́демъ  твои̑мъ. 
И҆́ный. І҆рмо́съ то́йже. 
Бл҃гослове́нъ гдⷭ҇ь бг҃ъ і҆и҃левъ, крⷭ҇то́мъ  свои́мъ разрꙋши́вый дре́внюю клѧ́твꙋ, и҆ сего̀  предложи́вый на́мъ въ поклоне́нїе. того̀ цѣлꙋ́юще  вѣ́рнѡ, того̀ и҆ воспѣва́юще, твою̀ вели́кꙋю млⷭ҇ть  пое́мъ непреста́ннѡ. 
Цр҃кви похвала̀ ты̀ є҆сѝ чⷭ҇тны́й крⷭ҇те, царе́й  ѻ҆рꙋ́жїе и҆ мі́рꙋ всемꙋ̀ ми́ра по́честь бг҃одѣ́ланнаѧ,  крⷭ҇те, (л. см҃в) правосла́вныхъ ра́досте, вселе́нныѧ  храни́телю, сохранѝ, ѡ҆ст҃ѝ тебѣ̀ покланѧ́ющыѧсѧ. 
Сла́ва: Трⷪ҇це ст҃а́ѧ, сла́ва тебѣ̀,  є҆диноче́стнаѧ є҆ди́нице, бж҃е́ственное є҆стество̀,  є҆ди́но црⷭ҇тво стра́шное, ѻ҆́ч҃е, сн҃е, со дх҃омъ,  свѣ́те непристꙋ́пный всѣ̑мъ, безнача́льное бж҃ество̀,  сп҃сѝ слꙋжа́щыѧ тебѣ̀, всѣ́хъ созда́телю. 
Бг҃оро́диченъ: Оу҆ крⷭ҇та̀ ꙗ҆́кѡ стоѧ́ше  а҆́гница твоѧ̀ і҆и҃се, па́стырѧ и҆ влⷣкꙋ своего̀ зрѧ́щи,  го́рькѡ рыда́ше, и҆ оу҆тро́бꙋ дви́жꙋщи ѡ҆ тебѣ̀ хрⷭ҇тѐ  взыва́ше: что̀ стра́нное видѣ́нїе; жи́зне, ка́кѡ  оу҆мира́еши; 
Сла́ва тебѣ̀ бж҃е на́шъ, сла́ва тебѣ̀. 
Манассі́ю ꙗ҆́кѡ сп҃слъ є҆сѝ пока́ѧвшасѧ бж҃е,  сп҃сѝ и҆ менѐ, слеза́ми ка́ющасѧ го́рцѣ, и҆ не  ѿвратѝ раба̀ твоегѡ̀: оу҆клони́хъ бо мою̀ дꙋ́шꙋ,  ꙗ҆́кѡ дре́вле і҆и҃ль ѻ҆́ный, всѧ̑ дни̑ моѧ̑ живы́й въ  блꙋдѣ̀. 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ, въ домꙋ̀ дв҃довѣ  ѻ҆́трока своегѡ̀: въ ни́хже посѣтѝ на́съ восто́къ съ  высоты̀, и҆ напра́вилъ ны̀ є҆́сть на пꙋ́ть ми́ра. 
Свѣти́ленъ гла́са. 
На стїхо́внѣ самогла́сенъ днѐ, два́жды, гла́съ  и҃:  
Велехва́льнагѡ фарїсе́а, ѿ возноше́нїѧ  помышлѧ́ющи дꙋшѐ моѧ̀ ѡ҆сꙋжде́нїе, и҆ смиренномꙋ́драгѡ  мытарѧ̀ и҆сповѣ́данїемъ прегрѣше́нїй позна́вши  ѡ҆правда́нїе, ѻ҆́вагѡ оу҆́бѡ ѿложи́ти потщи́сѧ ѡ҆  добродѣ́тели дерзнове́нїе: ѻ҆́вагѡ же прїѧ́ти, ꙗ҆̀же  согрѣши́ла є҆сѝ, и҆сповѣ́данїе. воздви́гнисѧ  несмири́тельнꙋю себѣ̀ припложа́ющи, мѣростра́стїемъ  высотꙋ̀, ѿ хрⷭ҇та̀ и҆мꙋ́щагѡ ве́лїю млⷭ҇ть. 
Мꙋ́чениченъ: Вельмѝ подвиза́стесѧ ст҃і́и, мꙋ̑ки  ѿ беззако́нныхъ претерпѣ́вше до́блественнѡ, хрⷭ҇та̀  и҆сповѣ́дающе пред̾ царьмѝ: и҆ па́ки преста́вившесѧ  ѿ житїѧ̀, (л. см҃в ѡ҆б.) си̑лы дѣ́йствꙋете въ мі́рѣ,  и҆ недꙋ̑жныѧ ѿ страсте́й и҆́хъ и҆сцѣлѧ́ете ст҃і́и,  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ, гла́съ то́йже:  Кро́въ тво́й бцⷣе дв҃о, врачевство̀ є҆́сть дх҃о́вное:  во́нь бо прибѣга́юще, дꙋше́вныхъ болѣ́зней  и҆збавлѧ́емсѧ. 
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е  воскрⷭ҇нїе твоѐ сла́вимъ. 
Прокі́менъ, ѱало́мъ ѯ҃є, гла́съ ѕ҃:  Бл҃гослове́нъ бг҃ъ, и҆́же не ѿста́ви мл҃твꙋ мою̀, и҆  млⷭ҇ть свою̀ ѿ менѐ. Сті́хъ: Бл҃гослови́те  ꙗ҆зы́цы бг҃а на́шего. 
Прⷪ҇ро́чества и҆са́їина чте́нїе. [Глава̀ к҃є, ст.  а҃- ѳ҃.] 
Гдⷭ҇и бж҃е мо́й, просла́влю тѧ̀, воспою̀ и҆́мѧ  твоѐ, ꙗ҆́кѡ сотвори́лъ є҆сѝ чꙋ̑днаѧ дѣла̀, совѣ́тъ  дре́внїй и҆́стинный: да бꙋ́детъ, гдⷭ҇и. Ꙗ҆́кѡ положи́лъ  є҆сѝ гра́ды въ пе́рсть, гра́ды твє́рдыѧ, є҆́же па́сти  ѡ҆снова́нїѧмъ и҆́хъ, нечести́выхъ гра́дъ да не  сози́ждетсѧ въ вѣ́къ. Сегѡ̀ ра́ди бл҃гословѧ́тъ тѧ̀  лю́дїе ни́щїи, и҆ гра́ди человѣ́кѡвъ ѡ҆би́димыхъ  возбл҃гословѧ́тъ тѧ̀. Бы́лъ бо є҆сѝ всѧ́комꙋ гра́дꙋ  смире́нномꙋ помо́щникъ, и҆ и҆знемога́ющымъ за  ѡ҆скꙋдѣ́нїе покро́въ, ѿ человѣ̑къ ѕлы́хъ и҆зба́виши  и҆̀хъ: покро́въ жа́ждꙋщихъ, и҆ дꙋ́хъ человѣ́кѡвъ  ѻ҆би́димыхъ. А҆́ки человѣ́цы малодꙋ́шнїи жа́ждꙋщїи въ  сїѡ́нѣ, ꙗ҆́кѡ и҆зба́виши и҆̀хъ ѿ человѣ̑къ  нечести́выхъ, и҆̀мже на́съ пре́далъ є҆сѝ. И҆ сотвори́тъ  гдⷭ҇ь саваѡ́ѳъ всѣ̑мъ ꙗ҆зы́кѡмъ: на горѣ̀ се́й  и҆спїю́тъ ра́дость, и҆спїю́тъ вїно̀. Пома́жꙋтсѧ мѵ́ромъ  на горѣ̀ се́й: преда́ждь сїѧ̑ всѧ̑ ꙗ҆зы́кѡмъ: то́й бо  совѣ́тъ на всѧ̑ ꙗ҆зы́ки. Пожрѐ сме́рть возмо́гши, и҆  па́ки ѿѧ́тъ гдⷭ҇ь бг҃ъ всѧ́кꙋю сле́зꙋ ѿ всѧ́кагѡ  лица̀: поноше́нїе (л. см҃г) люде́й ѿѧ́тъ ѿ всеѧ̀  землѝ, оу҆ста́ бо гдⷭ҇нѧ глаго́лаша [сїѧ̑]. И҆ рекꙋ́тъ  въ де́нь ѻ҆́ный: сѐ бг҃ъ на́шъ, на́ньже оу҆пова́хомъ,  и҆ спасе́тъ на́съ: се́й гдⷭ҇ь, потерпѣ́хомъ є҆го̀, и҆  возра́довахомсѧ, и҆ возвесели́хомсѧ ѡ҆ спасе́нїи на́шемъ. 
Прокі́менъ, ѱало́мъ ѯ҃ѕ, гла́съ ѕ҃:  Бл҃гослови́ ны бж҃е, бж҃е на́шъ, бл҃гослови́ ны бж҃е.  Сті́хъ: Бж҃е, оу҆ще́дри ны̀ и҆ бл҃гослови́ ны. 
Во вто́рникъ сре́днїѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ ѕ҃, и҆  пое́мъ стїхи̑ры подѡ́бны трїѡ́ди. Гла́съ ѕ҃: 
Подо́бенъ: Всю̀ ѿложи́вше: 
Посредѣ̀ землѝ претерпѣ́лъ є҆сѝ крⷭ҇тъ и҆  стрⷭ҇ть ще́дре, всѣ̑мъ безстра́стїе и҆ и҆збавле́нїе  подаѧ̀, преполове́нїемъ дне́сь постѡ́въ: сегѡ̀ ра́ди всѝ  въ поклоне́нїе того̀ предлага́емъ, и҆ ра́достнѡ  ѡ҆блобыза́емъ, ви́дѣти твоѧ̑ стрⷭ҇ти, и҆ живоно́сное  воскрⷭ҇нїе, просвѣще́ни бж҃е́ственными добродѣ́тельми,  сло́ве бж҃їй, да сподо́бимсѧ всѝ, є҆ди́не  многоми́лостиве. 
Подо́бенъ: 
Ме́ртвъ бы́лъ є҆сѝ на крⷭ҇тѣ̀ просте́ртъ, и҆  копїе́мъ прободе́нъ, и҆ же́лчїю долготерпѣли́ве  напаѧ́емь, мє́ррскїѧ во́ды влⷣко, рꙋко́ю мѡѷсе́овою въ  сла́дость преложи́вый. тѣ́мже молю́сѧ тебѣ̀ и҆ прошꙋ̀:  стра̑сти горча́йшыѧ ѿ мы́сли моеѧ̀ ѿженѝ, и҆  покаѧ́нїѧ ме́домъ оу҆́мъ мо́й оу҆слади́въ, покло́нника  мѧ̀ покажѝ чⷭ҇тны́ѧ стрⷭ҇ти твоеѧ̀. (л. см҃г ѡ҆б.) 
И҆́на, гла́съ а҃. 
Подо́бенъ: Дре́вле мѡѷсе́ю: 
Є҆го́же дре́вле мѡѷсе́й проѡбра́жъ дла́ньма  свои́ма, побѣжда́ше а҆мали́ка, вели́кїй крⷭ҇тъ дне́сь,  пред̾ ѻ҆чи́ма на́шима зрѧ́ще лю́дїе предлежи́мый  стра́шнѡ, прико́снемсѧ чистото́ю, оу҆мо́мъ же и҆  оу҆стна́ма: на не́мъ бо хрⷭ҇то́съ вознесе́сѧ  оу҆мертви́вый сме́рть. и҆ таковы́ѧ бл҃года́ти всѝ  сподо́бившесѧ, пѣ́сньми бг҃одꙋхнове́нными всѣ́хъ сп҃са  пѣсносло́вѧще, мо́лимсѧ дости́гнꙋти и҆ са́мое  сп҃си́тельное воскрⷭ҇нїе. 
И҆́ны стїхи̑ры подѡ́бны. Гла́съ д҃. 
Подо́бенъ: Да́лъ є҆сѝ зна́менїе: 
Прїиди́те поклони́мсѧ жи́зни на́шеѧ хода́таю,  ꙗ҆вле́нномꙋ дре́вꙋ дне́сь, хрⷭ҇та̀ бг҃а на́шегѡ крⷭ҇тꙋ̀,  и҆́мже сме́рть оу҆ѧзви́сѧ, и҆ воскрⷭ҇нїе на́мъ па́дшымъ  ѡ҆бнови́сѧ ꙗ҆́вѣ, и҆зба́вившемꙋ зовꙋ́ще: на́съ ра́ди  во́лею пострада́вый, да сп҃се́ши всѧ́чєскаѧ, бж҃е на́шъ,  сла́ва тебѣ̀. 
Держа́ва неѡбори́маѧ хрⷭ҇тїа́нѡмъ на́мъ даде́сѧ  крⷭ҇тъ тво́й сп҃се на́шъ, и҆́мже и҆ноплеме́нныхъ  ꙗ҆зы́кѡвъ побѣжда́ютсѧ мно́жєства, и҆ ми́ръ це́ркви  твое́й хрⷭ҇тѐ ѡ҆сѣнѧ́етъ, правосла́вѧщей до́брѣ.  є҆го́же ны́нѣ цѣлꙋ́юще, тебѣ̀ те́плѣ взыва́емъ:  ча́сти сподо́би и҆ на́съ ст҃ы́хъ твои́хъ. 
Слеза́ми ѡ҆чи́стивше дꙋшє́внаѧ чꙋ̑вства, и҆  посто́мъ ѡ҆чи́стившесѧ, прїиди́те поклони́мсѧ крⷭ҇тномꙋ  дре́вꙋ, и҆́мже оу҆пражднѧ́ютсѧ дꙋшетлѣ́нныѧ пло́ти  воздержа́нїемъ взыгра̑нїѧ, распе́ншемꙋсѧ зовꙋ́ще: твоегѡ̀  сп҃се, сподо́би тридне́внагѡ воста́нїѧ поклони́тисѧ  сїѧ́нїю. 
Сла́ва, и҆ ны́нѣ, гла́съ и҃: Дне́сь влⷣка  тва́ри, и҆ гдⷭ҇ь сла́вы, на крⷭ҇тѣ̀ пригвожда́етсѧ, и҆  въ рє́бра пробода́етсѧ, же́лчи и҆ ѻ҆́цта вкꙋша́етъ,  сла́дость церко́внаѧ. вѣнце́мъ ѿ те́рнїѧ ѡ҆блага́етсѧ,  покрыва́ѧй нб҃о ѻ҆́блаки: ѻ҆де́ждею (л. см҃д)  ѡ҆блачи́тсѧ порꙋга́нїѧ, и҆ заꙋша́етсѧ бре́нною рꙋко́ю,  рꙋко́ю созда́вый человѣ́ка: по плеще́ма бїе́нъ быва́етъ,  ѡ҆дѣва́ѧй нб҃о ѻ҆́блаки. заплева̑нїѧ и҆ ра̑ны  прїе́млетъ, поношє́нїѧ и҆ заꙋшє́нїѧ. и҆ всѧ̑ терпи́тъ  менѐ ра́ди ѡ҆сꙋжде́ннагѡ, и҆зба́витель мо́й и҆ бг҃ъ, да  сп҃се́тъ мі́ръ ѿ пре́лести ꙗ҆́кѡ бл҃гоꙋтро́бенъ. 
Въ мине́и же ѡ҆ставлѧ́емъ, и҆ глаго́лемъ канѡ́нъ  ст҃а́гѡ на повече́рїи. 
Прокі́менъ ѱало́мъ ѯ҃з, гла́съ ѕ҃: Воспо́йте  гдⷭ҇ви, по́йте и҆́мени є҆гѡ̀. Сті́хъ: Пꙋтесотвори́те  возше́дшемꙋ на за́пады. 
Бытїѧ̀ чте́нїе. [Глава̀ ѳ҃, ст. и҃-з҃і.] 
Речѐ бг҃ъ нѡ́еви, и҆ сынѡ́мъ є҆гѡ̀ съ ни́мъ,  глаго́лѧ: Сѐ а҆́зъ поставлѧ́ю завѣ́тъ мо́й ва́мъ, и҆  сѣ́мени ва́шемꙋ по ва́съ, И҆ всѧ́кой дꙋшѝ живꙋ́щей съ  ва́ми, ѿ пти́цъ, и҆ ѿ скѡ́тъ, и҆ всѣ̑мъ ѕвѣрє́мъ  земны̑мъ, є҆ли̑ка съ ва́ми [сꙋ́ть] ѿ всѣ́хъ  и҆зше́дшихъ и҆з̾ ковче́га. И҆ поста́влю завѣ́тъ мо́й съ  ва́ми: и҆ не оу҆́мретъ всѧ́ка пло́ть ктомꙋ̀ ѿ воды̀  пото́пныѧ, и҆ ктомꙋ̀ не бꙋ́детъ пото́пъ во́дный, є҆́же  и҆стли́ти всю̀ зе́млю. И҆ речѐ гдⷭ҇ь бг҃ъ нѡ́еви: сїѐ  зна́менїе завѣ́та, є҆́же а҆́зъ даю̀ междꙋ̀ мно́ю и҆  ва́ми, и҆ междꙋ̀ всѧ́кою дꙋше́ю живо́ю, ꙗ҆́же є҆́сть съ  ва́ми въ ро́ды вѣ̑чныѧ: Дꙋгꙋ̀ мою̀ полага́ю во  ѻ҆́блацѣ, и҆ бꙋ́детъ въ зна́менїе завѣ́та [вѣ́чнагѡ]  междꙋ̀ мно́ю и҆ земле́ю. И҆ бꙋ́детъ є҆гда̀ наведꙋ̀  ѻ҆́блаки на зе́млю, ꙗ҆ви́тсѧ дꙋга̀ моѧ̀ во ѻ҆́блацѣ:  И҆ помѧнꙋ̀ завѣ́тъ мо́й, и҆́же є҆́сть междꙋ̀ мно́ю и҆  ва́ми, и҆ междꙋ̀ всѧ́кою дꙋше́ю живꙋ́щею во всѧ́кой  пло́ти, и҆ не бꙋ́детъ ктомꙋ̀ вода̀ въ пото́пъ, ꙗ҆́кѡ  потреби́ти всѧ́кꙋ пло́ть. И҆ бꙋ́детъ дꙋга̀ моѧ̀ во  ѻ҆́блацѣ: и҆ оу҆зрю̀ ю҆̀, є҆́же помѧнꙋ́ти завѣ́тъ  вѣ́чный междꙋ̀ мно́ю и҆ земле́ю, и҆ междꙋ̀ всѧ́кою (л.  см҃д ѡ҆б.) дꙋше́ю живꙋ́щею во всѧ́кой пло́ти, ꙗ҆́же  є҆́сть землѝ. И҆ речѐ бг҃ъ нѡ́еви: сїѐ зна́менїе  завѣ́та, є҆го́же положи́хъ междꙋ̀ мно́ю, и҆ междꙋ̀  всѧ́кою пло́тїю, ꙗ҆́же є҆́сть на землѝ. 
Прокі́менъ, ѱало́мъ ѯ҃и, гла́съ ѕ҃: Сп҃се́нїе  твоѐ бж҃е, да прїи́метъ мѧ̀. Сті́хъ: Да оу҆́зрѧтъ  ни́щїи, и҆ возвеселѧ́тсѧ. 
При́тчей чте́нїе. [Глава̀ в҃і ст. и҃-к҃в.] 
Оу҆ста̀ разꙋ́мнагѡ хвали̑ма быва́ютъ ѿ мꙋ́жа:  слабосе́рдъ же порꙋга́емь быва́етъ. Лꙋ́чше мꙋ́жъ въ  безче́стїи рабо́таѧй себѣ̀, не́жели че́сть себѣ̀  ѡ҆бложи́въ, и҆ лиша́ѧйсѧ хлѣ́ба. Првⷣникъ ми́лꙋетъ  дꙋ́шы скотѡ́въ свои́хъ: оу҆трѡ́бы же нечести́выхъ  неми́лостивны. Дѣ́лаѧй свою̀ зе́млю, и҆спо́лнитсѧ  хлѣ́бѡвъ: гонѧ́щїи же сꙋ́єтнаѧ лише́ни ра́зꙋма. и҆́же  є҆́сть сла́достенъ въ ві́нномъ пребыва́нїи, въ свои́хъ  тверды́нѧхъ ѡ҆ста́витъ безче́стїе. Жела̑нїѧ нечести́выхъ  ѕла̑, коре́нїе же бл҃гочести́выхъ въ тве́рдостехъ. За  грѣ́хъ оу҆сте́нъ впа́даетъ въ сѣ̑ти грѣ́шникъ:  и҆збѣга́етъ же ѿ ни́хъ првⷣникъ. сматрѧ́ѧй кро́ткѡ,  поми́лованъ бꙋ́детъ: а҆ срѣта́ѧй во вратѣ́хъ,  ѡ҆скорби́тъ дꙋ́шы. Ѿ плодѡ́въ оу҆́стъ дꙋша̀ мꙋ́жа  напо́лнитсѧ бл҃ги́хъ: воздаѧ́нїе же оу҆сте́нъ є҆гѡ̀  возда́стсѧ є҆мꙋ̀: Пꙋтїѐ безꙋ́мныхъ пра́ви пред̾ ни́ми:  послꙋ́шаетъ совѣ́тѡвъ мꙋ́дрый. Безꙋ́мный а҆́бїе  и҆сповѣ́сть грѣ́хъ сво́й: кры́етъ же своѐ безче́стїе  хи́трый. Ꙗ҆вле́ннꙋю вѣ́рꙋ возвѣща́етъ првⷣный:  свидѣ́тель же непра́ведныхъ льсти́въ. Сꙋ́ть, и҆̀же  глаго́люще оу҆ѧзвлѧ́ютъ а҆́ки мечѝ: ѧ҆зы́цы же  премꙋ́дрыхъ и҆сцѣлѧ́ютъ. Оу҆стнѣ̀ и҆́стинны  и҆справлѧ́ютъ свидѣ́тельство: свидѣ́тель же ско́ръ  ѧ҆зы́къ и҆́мать непра́веденъ. Ле́сть въ се́рдцѣ кꙋю́щагѡ  ѕла̑ѧ: хотѧ́щїи же ми́ра, возвеселѧ́тсѧ. Ничто́же  непра́ведное оу҆го́дно є҆́сть првⷣномꙋ: нечести́вїи же  и҆спо́лнѧтсѧ (л. см҃є) ѕлы́хъ. Ме́рзость гдⷭ҇ви  оу҆стнѣ̀ лжи́вы: творѧ́й же вѣ́рнѡ прїѧ́тенъ є҆мꙋ̀. 
На стїхо́внѣ самогла́сенъ, гла́съ г҃. Два́жды: 
Побѣжда́ѧ мытарѧ̀ прегрѣше́ньми, не ревнꙋ́ю  покаѧ́нїю: фарїсе́ова же не стѧжа́въ и҆справле́нїѧ,  подража́ю возноше́нїе. но твоегѡ̀ смире́нїѧ  превосхожде́нїемъ хрⷭ҇тѐ бж҃е, бѣсо́вское высокомꙋ́дрїе  на крⷭ҇тѣ̀ низложи́вый пе́рвагѡ оу҆́бѡ лꙋка́вства,  послѣ́днѧгѡ же безꙋ́мїѧ ѿчꙋжди́ мѧ, ѻ҆бои́хъ бл҃го́е  предложе́нїе въ дꙋшѝ мое́й оу҆тверди́въ, и҆ сп҃си́ мѧ. 
Мꙋ́чениченъ: Прⷪ҇ро́цы и҆ а҆пⷭ҇ли хрⷭ҇тѡ́вы, и҆  мч҃нцы, наꙋчи́ша пѣ́ти трⷪ҇цꙋ є҆диносꙋ́щнꙋю, и҆  просвѣти́ша ꙗ҆зы́ки заблꙋ́ждшыѧ, и҆ ѻ҆́бщники  а҆́гг҃лѡвъ сотвори́ша сы́ны человѣ́чєскїѧ. 
Сла́ва, и҆ ны́нѣ, самогла́сенъ, гла́съ є҃: 
Зрѧ́щи тѧ̀ тва́рь всѧ̀ на крⷭ҇тѣ̀ на́га ви́сѧща,  содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ  и҆ рыда́ше: со́лнце же свѣ́тъ ѡ҆мрачѝ, и҆ землѧ̀  колеба́шесѧ, ка́менїе же разсѣда́шесѧ, и҆ хра́ма  свѣ́тлость раздира́шесѧ, ме́ртвїи воста́ша ѿ гробѡ́въ,  и҆ а҆́гг҃льскїѧ си̑лы оу҆жасо́шасѧ глаго́люще: ѽ  чꙋдесѐ! сꙋдїѧ̀ сꙋ́дитсѧ, и҆ стра́ждетъ хотѧ̀ за  сп҃се́нїе мі́ра, и҆ ѡ҆бновле́нїе. 
Въ сре́дꙋ сре́днїѧ седми́цы на оу҆́трени, 
трⷪ҇чны гла́са. По а҃-мъ стїхосло́вїи сѣда́льны  крⷭ҇тны ѻ҆смогла́сника. По в҃-мъ же стїхосло́вїи  глаго́лемъ настоѧ́щїй сѣда́ленъ господи́на і҆ѡ́сифа.  Гла́съ ѕ҃. Подо́бенъ: Оу҆пова́нїе мі́ра: 
Воздержа́нїѧ вре́мѧ, ѡ҆сщ҃а́ющїй бж҃е́ственный и҆  всечⷭ҇тны́й крⷭ҇тъ въ поклоне́нїе лежи́тъ, пристꙋ́пимъ  (л. см҃є ѡ҆б.) со́вѣстїю чи́стою, почерпе́мъ  ѡ҆сщ҃е́нїе, и҆ просвѣще́нїе, и҆ со стра́хомъ возопїи́мъ:  чл҃вѣколю́бче сп҃се на́шъ, сла́ва бл҃гоꙋтро́бїю твоемꙋ̀.  [Два́жды.] 
Крⷭ҇тобг҃оро́диченъ. Подо́бенъ: 
Предстоѧ́щи крⷭ҇тꙋ̀ неискꙋсобра́чнаѧ мт҃и, ѿ  неѧ̀ безсѣ́меннѡ ро́ждшагѡсѧ, взыва́ше: ме́чь се́рдце  моѐ про́йде, ѽ сн҃е! не терпѧ́щи повѣ́шена на дре́вѣ  тѧ̀ зрѣ́ти, є҆гѡ́же трепе́щꙋтъ всѧ́чєскаѧ, ꙗ҆́кѡ  созда́телѧ и҆ бг҃а, долготерпѣли́ве, сла́ва тебѣ̀. 
По г҃-мъ стїхосло́вїи сѣда́ленъ, господи́на  ѳео́дѡра. Гла́съ а҃. 
Подо́бенъ: Ѿча́ѧннаѧ: 
Просвѣти́вшесѧ добродѣ́тельми, пристꙋ́пимъ  воздержа́нїѧ чистотꙋ̀ стѧжа́вше, и҆ крⷭ҇тꙋ̀ честно́мꙋ  вопїю́ще поклони́мсѧ: ѡ҆ст҃ѝ на́шѧ дꙋ́шы и҆ тѣлеса̀,  сподо́би на́съ и҆ пречⷭ҇тѣй стрⷭ҇ти твое́й поклони́тисѧ,  є҆ди́не бж҃е всѣ́хъ, да́рꙋй на́мъ и҆ млⷭ҇ти твоѧ̑.  [Два́жды.] 
Крⷭ҇тобг҃оро́диченъ, гла́съ то́йже. 
Подо́бенъ: Гро́бъ тво́й: 
Зрѧ́щи тѧ̀ хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й  собезнача́льне ѻ҆ц҃ꙋ̀ и҆ дх҃ови, ко́е неизрече́нное  смотре́нїе твоѐ сїѐ, и҆́мже сп҃слъ є҆сѝ пречⷭ҇тыхъ  рꙋ́къ твои́хъ ще́дре созда́нїе; 
Канѡ́нъ крⷭ҇та̀, є҆гѡ́же краестро́чїе:  Всечⷭ҇тно́мꙋ поклони́мсѧ дре́вꙋ. Творе́нїе господи́на  ѳеофа́на. Гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̀: 
Дре́вꙋ ст҃о́мꙋ, на не́мже хрⷭ҇то́съ прострѐ  дла̑ни, побѣжда́ѧй сопроти̑внаѧ нача̑ла, поклони́мсѧ,  посто́мъ ѡ҆чи́стившесѧ, въ хвалꙋ̀ и҆ сла́вꙋ  вседержи́телѧ. (л. см҃ѕ) 
Ви́дитсѧ предлежи́мь, ѡ҆сщ҃е́нїе подава́ѧй, крⷭ҇тъ  сп҃си́тельный, къ семꙋ̀ пристꙋ́пимъ, ѡ҆чи́стивше и҆  тѣ́ло и҆ се́рдце, и҆ почерпе́мъ бл҃года́ть  сп҃си́тельнꙋю. 
Ѻ҆гне́мъ мѧ̀ ѡ҆чи́сти за́повѣдей твои́хъ,  чл҃вѣколю́бче, и҆ твоѧ̑ сп҃си́тєльнаѧ пода́ждь мѝ  стрⷭ҇ти ны́нѣ ви́дѣти, и҆ любо́вїю поклони́тисѧ,  крⷭ҇то́мъ ѡ҆гражда́емꙋ, и҆ соблюда́емꙋ. 
Бг҃оро́диченъ: Вознесе́нїе ви́дѧщи на крⷭ҇тѣ̀  твоѐ человѣколю́бче, рыда́ше зовꙋ́щи тѧ̀ ро́ждшаѧ:  ка́кѡ ѡ҆сꙋжде́нъ, хотѧ́й всѣ̑мъ сꙋди́ти, ви́дитсѧ висѧ́й  сла́вы гдⷭ҇ь; 
Пѣ́снь г҃. 
І҆рмо́съ: Твоѧ̑ пѣсносло́вцы: 
Поста̀ водо́ю сердца̀ ѡ҆чи́стивше, дре́во крⷭ҇тное  вѣ́рнѡ ѡ҆б̾и́мемъ, на не́мже хрⷭ҇то́съ ви́сѧ, во́дꙋ  на́мъ ѡ҆ставле́нїѧ ꙗ҆́кѡ бл҃годѣ́тель и҆сточѝ. 
Крⷭ҇тнымъ вѣ́триломъ ѡ҆крили́вшесѧ, кора́бль  сп҃си́тельный сѐ поста̀ преполови́вше, мессі́а і҆и҃се  бж҃е, и҆́мже на́съ стрⷭ҇ти твоеѧ̀ къ приста́нищꙋ  ѡ҆кормѝ. 
Ѡ҆бразова́ше мѡѷсе́й тѧ̀ на горѣ̀ врагѡ́въ на  оу҆бїе́нїе, крⷭ҇те: мы́ же воѡбража́емъ тѧ̀ се́рдцемъ,  и҆ зрѧ́ще тѧ̀, и҆ покланѧ́ющесѧ, побѣжда́емъ врагѝ  безплѡ́тныѧ си́лою твое́ю. 
Бг҃оро́диченъ: Хотѣ́нїемъ твои́мъ человѣ́къ  бы́лъ є҆сѝ, бг҃ъ сы́й, и҆ всѣ́хъ творе́цъ: и҆ ны́нѣ  на крⷭ҇тѣ́ тѧ ви́сима зрю̀, сн҃е мо́й, хрⷭ҇тѐ, тѧ̀  ро́ждшаѧ глаго́лаше, и҆ се́рдцемъ оу҆ѧзвлѧ́юсѧ. 
Трипѣ́снецъ, гла́съ ѕ҃: 
Пѣ́снь г҃. 
І҆рмо́съ: Гдⷭ҇ь сы́й всѣ́хъ: 
Гдⷭ҇ь сы́й всѣ́хъ, и҆ зижди́тель бг҃ъ, посредѣ̀  землѝ на крⷭ҇тѣ̀ возне́слсѧ є҆сѝ, къ себѣ̀ возносѧ̀  человѣ́ческое (л. см҃ѕ ѡ҆б.) сꙋщество̀, па́дшее ѕлы́мъ  врага̀ совѣ́томъ. тѣ́мже тѧ̀ вѣ́рнѡ сла́вимъ, стрⷭ҇тїю  твое́ю оу҆твержда́еми. 
Ѡ҆чи́стивше чꙋ̑вства поще́нїѧ свѣ́томъ, крⷭ҇та̀  мы́сленными лꙋча́ми, бога́тнѡ вѣ́рнїи ѡ҆зари́мсѧ, и҆  се́й бл҃гоговѣ́йнѡ предлежа́щїй дне́сь зрѧ́ще,  оу҆стна́ми чи́стыми, и҆ оу҆сты̀ и҆ се́рдцемъ цѣлꙋ́емъ. 
Мѣ́стꙋ, на не́мже стоѧ́стѣ но́зѣ хрⷭ҇тѡ́вы,  поклони́мсѧ бж҃е́ственномꙋ крⷭ҇тꙋ̀, на ка́мени бж҃їихъ  за́повѣдей оу҆тверди́тисѧ нога́мъ просѧ́ще дꙋшѝ  на́шеѧ, напра́витисѧ сеѧ̀ стопа́мъ на пꙋ́ть ми́рный,  бж҃е́ственною бл҃года́тїю. 
Бг҃оро́диченъ: И҆з̾ ѻ҆трокови́цы безмꙋ́жныѧ  проше́лъ є҆сѝ хрⷭ҇тѐ, прїи́мъ ѿ сеѧ̀ пло́ть  мы́сленнꙋю и҆ ѡ҆дꙋшевле́ннꙋю, и҆ крⷭ҇то́мъ твои́мъ врага̀  потреби́въ, и҆стлѣ́вшее человѣ́ческое сꙋщество̀ па́ки  ѡ҆бнови́лъ є҆сѝ: тѣ́мже сла́вимъ бл҃гоꙋтро́бїе твоѐ. 
И҆́ный. Гла́съ а҃. 
І҆рмо́съ: Оу҆твердѝ гдⷭ҇и: 
Восплещи́те всѝ концы̀ пѣ́сньми, зрѧ́ще  покланѧ́емое дре́во, на не́мже хрⷭ҇то́съ повѣ́шенъ  бы́сть, и҆ дїа́волъ оу҆ѧзви́сѧ. 
Предлага́етсѧ дне́сь живоно́снаѧ ра́дость,  прїиди́те всѝ поклони́мсѧ со стра́хомъ хрⷭ҇то́вꙋ  чⷭ҇тно́мꙋ крⷭ҇тꙋ̀, да прїи́мемъ дх҃а ст҃а́го. 
Трⷪ҇ченъ: Трилꙋ́чное со́лнце, трисїѧ́нный свѣ́те,  бж҃е ѻ҆́ч҃е, сн҃е, и҆ ст҃ы́й дш҃е, безнача́льное  є҆стество̀, и҆ сла́во, пою́щыѧ тѧ̀ и҆зба́ви ѿ бѣ́дъ. 
Бг҃оро́диченъ: Пою́тъ тѧ̀ чи́ни а҆́гг҃льстїи,  бл҃гослове́ннаѧ бцⷣе всепѣ́таѧ и҆ дв҃о, съ ни́миже  ны́нѣ тѧ̀ ро́дъ человѣ́ческїй, ꙗ҆́кѡ безневѣ́стнꙋю  славосло́витъ. (л. см҃з) 
Сла́ва тебѣ̀ бж҃е на́шъ сла́ва тебѣ̀. 
Грѧды́й прикоснꙋ́тисѧ тебѣ̀ живоно́сный крⷭ҇те,  оу҆жаса́юсѧ ѧ҆зы́комъ и҆ мы́слїю, прови́дѧ, ꙗ҆́кѡ на  тебѣ̀ и҆злїѧ́сѧ гдⷭ҇а моегѡ̀ бж҃е́ственнаѧ кро́вь. 
І҆рмо́съ: Оу҆твердѝ гдⷭ҇и цр҃ковь твою̀, ю҆́же  стѧжа́лъ є҆сѝ си́лою крⷭ҇та̀ твоегѡ̀, и҆́мже врага̀  побѣди́лъ є҆сѝ, и҆ просвѣти́лъ є҆сѝ вселе́ннꙋю. 
Сѣда́льны, гла́съ ѕ҃. Самогла́сны: 
Дне́сь прⷪ҇ро́ческое и҆спо́лнисѧ сло́во: се́ бо  покланѧ́емсѧ на мѣ́сто, и҆дѣ́же стоѧ́стѣ но́зѣ твоѝ  гдⷭ҇и, и҆ дре́ва сп҃се́нїѧ вкꙋси́вше, грѣхо́вныхъ  страсте́й свобо́дꙋ оу҆лꙋчи́хомъ, мл҃твами бцⷣы,  є҆ди́не чл҃вѣколю́бче. 
Сла́ва: Крⷭ҇тъ тво́й гдⷭ҇и ѡ҆ст҃и́сѧ, въ не́мъ бо  быва́ютъ и҆сцѣлє́нїѧ болѧ́щымъ во грѣсѣ́хъ: и҆́мже  тебѣ̀ припа́даемъ, поми́лꙋй на́съ. 
И҆ ны́нѣ: То́кмѡ водрꙋзи́сѧ дре́во хрⷭ҇тѐ  крⷭ҇та̀ твоегѡ̀, ѡ҆снова̑нїѧ поколеба́шасѧ сме́рти гдⷭ҇и:  є҆го́же бо поглотѝ жела́нїемъ а҆́дъ, ѿпꙋстѝ  тре́петомъ. ꙗ҆ви́лъ є҆сѝ на́мъ сп҃се́нїе твоѐ ст҃ы́й,  и҆ славосло́вимъ тѧ̀ сн҃е бж҃їй, поми́лꙋй на́съ. 
Пѣ́снь д҃. 
І҆рмо́съ: Сѣдѧ́й въ сла́вѣ: 
Воѡбража́ѧ зна́менїе крⷭ҇та̀, рꙋ́цѣ простира́ше  премѣне́нїемъ, внꙋ́чата дре́вле і҆а́кѡвъ сла́вный  бл҃гословлѧ́ѧ, и҆ зна́менꙋѧ сп҃си́тельное бл҃гослове́нїе,  на всѣ́хъ на́съ приходѧ́щее. 
Соблюда́еми печа́тїю крⷭ҇та̀, и҆ предлежа́ща съ  ра́достїю дх҃а того̀ цѣлꙋ́юще, къ сп҃си́тєльнымъ  стрⷭ҇те́мъ и҆́демъ, гꙋби́тєльныѧ стра̑сти плотскі̑ѧ  оу҆мертви́вше. 
Сп҃си́тельное тѧ̀ ѻ҆рꙋ́жїе, непобѣди́мꙋю  побѣ́дꙋ, ра́дости зна́менїе, и҆́мже сме́рть  оу҆мертви́сѧ, ѡ҆б̾и́мемъ, сла́вою оу҆краша́ющесѧ на  тебѣ̀ пригво́ждшагѡсѧ, крⷭ҇те всечⷭ҇тны́й. (л. см҃з  ѡ҆б.) 
Бг҃оро́диченъ: Ви́димый мно́ю, ви́димь бы́лъ  є҆сѝ а҆́гг҃лѡмъ непристꙋ́пный, і҆и҃се сн҃е мо́й, пло́ть  ѿ менѐ заимова́вый: и҆ ны́нѣ зрѧ́щи тѧ̀ на дре́вѣ  пригвожде́на, рыда́ю, хрⷭ҇то́ва мт҃и глаго́лаше. 
Пѣ́снь є҃. 
І҆рмо́съ: Оу҆жасо́шасѧ: 
Ме́ртвъ бы́лъ є҆сѝ на крⷭ҇тѣ̀ пригвожда́емь,  всѣ̑мъ сы́й жи́знь и҆ сп҃се́нїе: сего̀ оу҆́бѡ да́рꙋй,  ѡ҆чище́нною дꙋше́ю сп҃се, на́мъ ѡ҆б̾ѧ́ти, и҆ твоѧ̑  стрⷭ҇ти сп҃си́тєльныѧ ви́дѣти ра́дꙋющымсѧ. 
Предстоѧ́тъ чи́нове тебѣ̀ безпло́тныхъ  трепе́щꙋще, дре́во животода́тельное: на тебѣ́ бо  честнꙋ́ю кро́вь свою̀ хрⷭ҇то́съ и҆злїѧ̀, лꙋчꙋ̀ и҆спꙋща́ѧ  и҆здале́ча, бѣсѡ́мъ носѧ̀ па́гꙋбꙋ безконе́чнꙋю. 
Ѻ҆рꙋ́жїемъ оу҆ѧ́звеннаго вра́жїимъ, и҆сцѣли́ мѧ  кро́вїю твое́ю сло́ве, и҆ копїе́мъ, грѣхѡ́въ мои́хъ  вско́рѣ раздерѝ сп҃се рꙋкописа́нїе, вопїю́ ти, въ  кни̑ги написꙋ́ѧ мѧ̀ сп҃се́нныхъ, ꙗ҆́кѡ бл҃гоꙋтро́бенъ. 
Бг҃оро́диченъ: Гро́здъ зрѣ́лый, ка́кѡ на дре́вѣ  ѡ҆бѣ́силсѧ є҆сѝ; со́лнце сла́вы, ка́кѡ взѧ́лсѧ є҆сѝ,  сїѧ́нїе со́лнца ѡ҆мрача́ѧ сп҃се стрⷭ҇тїю твое́ю; ро́ждшаѧ  тѧ̀ а҆́гница, дре́вле вопїѧ́ше тѝ, мт҃рски восклица́ющи. 
Пѣ́снь ѕ҃. 
І҆рмо́съ: Возопѝ проѡбразꙋ́ѧ: 
Стрѧ́слъ є҆сѝ водрꙋже́нный а҆́дово жили́ще,  вѣ̑рнымъ же непоколеби́мое оу҆твержде́нїе бы́лъ є҆сѝ,  и҆звѣ́стный покро́въ, гдⷭ҇нь крⷭ҇те всечⷭ҇тны́й. 
Плодоно́сни добродѣ́тельми бы́вше, ѡ҆б̾и́мемъ  бж҃е́ственнагѡ дре́ва живонѡ́сныѧ плоды̀, ꙗ҆̀же  прозѧбѐ, простры́йсѧ на се́мъ і҆и҃съ, плодови́таѧ лоза̀.  (л. см҃и) 
Пое́мъ твою̀ і҆и҃се мно́гꙋю бл҃гость,  покланѧ́ющесѧ крⷭ҇тꙋ̀ твоемꙋ̀, копїю̀, тро́сти: тѣ́ми бо  разрꙋши́лъ є҆сѝ вражды̀ ще́дре средогра́дїе. 
Бг҃оро́диченъ: Во́дъ тѧ̀ рѣкꙋ̀ живото́чныхъ родѝ  всечⷭ҇таѧ, ꙗ҆́кѡ и҆сто́чника на́шегѡ ѡ҆бновле́нїѧ, на  крⷭ҇тѣ̀ просте́ршагосѧ, и҆ ка̑пли сп҃се́нїѧ  и҆сточи́вшаго. 
І҆рмо́съ: Возопѝ, проѡбразꙋ́ѧ погребе́нїе  тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ  тлѝ и҆зба́ви мѧ̀, і҆и҃се цр҃ю̀ си́лъ. 
Конда́къ, гла́съ з҃. Самогла́сенъ: 
Не ктомꙋ̀ пла́менное ѡ҆рꙋ́жїе храни́тъ вра́тъ  є҆де́мскихъ, на ты̑ѧ бо на́йде пресла́вный соꙋ́зъ,  дре́во крⷭ҇тное: сме́ртное жа́ло, и҆ а҆́дова побѣ́да  прогна́сѧ. предста́лъ бо є҆сѝ сп҃се мо́й, вопїѧ̀  сꙋ́щымъ во а҆́дѣ: вни́дите па́ки въ ра́й. 
І҆́косъ: Трѝ крⷭ҇ты̀ водрꙋзѝ на голго́ѳѣ  пїла́тъ, два̀ разбо́йникѡвъ, и҆ є҆ди́нъ жизнода́вца,  є҆го́же ви́дѣ а҆́дъ, и҆ речѐ сꙋ́щымъ до́лѣ: ѽ слꙋги̑  моѝ, и҆ си̑лы моѧ̑! кто̀ водрꙋзи́въ гво́здїе въ се́рдце  моѐ, древѧны́мъ мѧ̀ копїе́мъ внеза́пꙋ прободѐ; и҆  растерза́юсѧ, внꙋ́тренними мои́ми болю̀, оу҆тро́бою  оу҆ѧзвлѧ́юсѧ, чꙋ̑вства моѧ̑ смꙋща́ютъ дꙋ́хъ мо́й, и҆  понꙋжда́юсѧ и҆зрыга́ти а҆да́ма, и҆ сꙋ́щыѧ ѿ а҆да́ма,  дре́вомъ да̑нныѧ мѝ: дре́во бо сїѧ̑ вво́дитъ па́ки въ  ра́й. 
Пѣ́снь з҃. 
І҆рмо́съ: Не послꙋжи́ша тва́ри: 
Сѣки́ра, ю҆́же є҆лїссе́й взѧ̀ ѿ і҆ѻрда́на  хрⷭ҇тѐ, крⷭ҇тъ ꙗ҆влѧ́ше, и҆́мже и҆з̾ глꙋбины̀ сꙋ́етїѧ  ꙗ҆зы́ки и҆звле́клъ є҆сѝ, воспѣва́ющыѧ: ѻ҆тцє́въ  гдⷭ҇ь и҆ бг҃ъ бл҃гослове́нъ є҆сѝ. 
Ра́дꙋютсѧ со земны́ми нбⷭ҇наѧ, поклоне́нїю твоемꙋ̀  крⷭ҇те: тобо́ю бо а҆́гг҃лѡмъ и҆ человѣ́кѡмъ соедине́нїе  бы́сть всеси́льне, вопїю́щымъ: гдⷭ҇и бж҃е бл҃гослове́нъ  є҆сѝ. (л. см҃и ѡ҆б.) 
Ꙗ҆́кѡ кѷпари́съ милосе́рдїе, ꙗ҆́кѡ ке́дръ же  вѣ́рꙋ бл҃гово́ннꙋю, ꙗ҆́кѡ пе́ѵкъ и҆́стиннꙋю любо́вь  приносѧ́ще, гдⷭ҇ню крⷭ҇тꙋ̀ поклони́мсѧ, на не́мъ сла́вѧще  и҆зба́вителѧ пригвозди́вшагосѧ. 
Бг҃оро́диченъ: Не поколеба́въ нбⷭ҇наѧ, во  оу҆тро́бꙋ твою̀ бг҃ъ всели́сѧ, гра́де бж҃їй и҆збра́нный:  на крⷭ҇тѣ́ же ви́сѧ, тва́рь поколеба̀. є҆го́же молѝ,  на недви́жимомъ ка́мени є҆гѡ̀ мнѣ̀ соблюсти́сѧ. 
Пѣ́снь и҃. 
І҆рмо́съ: Ѻ҆́троки бл҃гочести̑выѧ: 
Просте́рлъ є҆сѝ рꙋ́цѣ на дре́вѣ, рꙋкѝ  неꙋдержи́мыѧ разрѣша́ѧ грѣ́хъ: копїе́мъ же пробо́дсѧ  є҆сѝ, си́мъ борца̀ оу҆ѧзвлѧ́ѧ гдⷭ҇и: же́лчи же  вкꙋси́лъ є҆сѝ, сла́стнꙋю ѕло́бꙋ и҆з̾има́ѧ, ѻ҆́цтомъ  напои́лсѧ є҆сѝ, всѣ́хъ весе́лїе. 
Оу҆мо́мъ чи́стымъ и҆ со́вѣстїю свѣ́тлѡ  пристꙋпи́вше поклони́мсѧ, предлежи́тъ честно́е дре́во и҆  ст҃о́е, и҆́мже хрⷭ҇то́съ безче́стнꙋю под̾ѧ́тъ сме́рть,  че́сть наложи́въ высоча́йшꙋю, престꙋпле́нїемъ лю́тѣ  ѡ҆безче́стившымсѧ. 
Дре́вомъ грѣха̀ оу҆мертви́хсѧ, и҆ вкꙋше́нїемъ  сла́стнымъ погребо́хсѧ, ѡ҆живи́ мѧ гдⷭ҇и, воздви́гни мѧ̀  лежа́щаго, покло́нника ꙗ҆вѝ стрⷭ҇те́й твои́хъ, и҆  прича́стника воста́нїѧ бж҃е́ственнагѡ, и҆ наслѣ́дника  возлюби́вшихъ тѧ̀. 
Бг҃оро́диченъ: Вознесе́на тѧ̀ ви́дѧщи, ни добро́ты  въ стрⷭ҇ти, ни ви́да и҆мꙋ́ща, є҆го́же воплоще́нна  разꙋмѣ́хъ, краснѣ́йша па́че сынѡ́въ человѣ́ческихъ,  тѧ̀ є҆диноро́дный сн҃е, всечⷭ҇таѧ вопїѧ́ше дв҃а: покажѝ  твою̀ сла́вꙋ, всѣ́хъ сп҃се́нїе. 
И҆́ный. І҆рмо́съ: За зако́ны ѻ҆те́чєскїѧ: 
Въ полꙋ́дни распе́ншꙋсѧ тебѣ̀ посредѣ̀ землѝ  во́лею, мїрскі̑ѧ концы̀ и҆з̾ среды̀ горта́ни ѕмі́евы  и҆сто́рглъ є҆сѝ (л. см҃ѳ) ще́дре. тѣ́мже въ сре́днюю  седми́цꙋ бж҃е́ственныхъ постѡ́въ, покланѧ́ющесѧ сла́вимъ  чⷭ҇тны́й крⷭ҇тъ тво́й, гдⷭ҇а по́йте, вопїю́ще, и҆  превозноси́те во вѣ́ки. 
Ра́дости зна́менїе, ѻ҆рꙋ́жїе нерꙋши́мое, цр҃кве  стѣно̀, мч҃нкѡвъ похвало̀, а҆пⷭ҇лѡвъ оу҆краше́нїе,  а҆рхїере́євъ оу҆твержде́нїе, оу҆крѣпи́въ и҆знемо́гшꙋю  мою̀ дꙋ́шꙋ, поклони́тисѧ сподо́би, и҆ пѣ́ти тебѣ̀  вопїю́ща: гдⷭ҇а по́йте дѣла̀ и҆ превозноси́те во всѧ̑  вѣ́ки. 
Рыда́ю и҆ пла́чꙋ, є҆гда̀ во оу҆мѣ̀ мое́мъ  прїимꙋ̀ сꙋди́ще неꙋмы́тное, долготерпѣли́ве, ѡ҆сꙋжде́нъ  сы́й. тѣ́мже пощади́ мѧ, и҆ ѡ҆тѧгче́нное бре́мѧ дꙋшѝ  моеѧ̀ ѡ҆блегчѝ, да ра́дꙋѧсѧ зовꙋ̀: гдⷭ҇а по́йте дѣла̀,  и҆ превозноси́те во всѧ̑ вѣ́ки. 
Бг҃оро́диченъ: Ѡ҆бразова́ше кꙋпина̀ та́йнꙋ, па́че  оу҆ма̀ твоегѡ̀ рождества̀, дв҃о всенепоро́чнаѧ: ꙗ҆́коже  бо ѻ҆на̀, пребыла̀ є҆сѝ, неѡпа́льнѡ ѻ҆́гнь ро́ждшаѧ  хрⷭ҇та̀ сп҃са, возне́сшагосѧ на крⷭ҇тъ. є҆го́же молѝ,  и҆зба́вити мѧ̀ ѻ҆гнѧ̀ вѣ́чнагѡ, вопїю́ща: гдⷭ҇а  воспѣва́йте дѣла̀, и҆ превозноси́те во всѧ̑ вѣ́ки. 
И҆́ный. І҆рмо́съ: Се́й нарече́нный и҆ ст҃ы́й  де́нь: 
Прїиди́те, крⷭ҇тъ предлежа́щїй гдⷭ҇нь, посто́мъ  ѡ҆чи́стившесѧ, ѡ҆блобыза́имъ любо́вїю: сокро́вище бо  на́мъ свѧще́нїѧ є҆́сть и҆ си́лы. тѣ́мже пое́мъ є҆го̀  во вѣ́ки. 
Се́й крⷭ҇тъ трича́стный и҆ вели́кїй, малови́димь  сы́й, небе́съ ши́ршїй є҆́сть си́лою свое́ю, человѣ́ки  къ бг҃ꙋ возво́дитъ при́снѡ: и҆́мже бл҃гослови́мъ хрⷭ҇та̀  во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Є҆ди́но въ тре́хъ начерта́нїихъ сꙋщество̀ сла́вѧ,  не слива́ю є҆диноли́чнѡ тре́хъ, нижѐ пресѣца́ю зра́ка,  ѻ҆ц҃а̀, и҆ сн҃а, со дх҃омъ: є҆ди́нъ бо над̾ всѣ́ми  бг҃ъ въ трⷪ҇цѣ. (л. см҃ѳ ѡ҆б.) 
И҆ ны́нѣ: Є҆ди́на въ ма́терехъ показа́ласѧ  є҆сѝ, дв҃о бг҃оневѣ́сто мр҃і́е, без̾ мꙋ́жа роди́вшаѧ  сп҃са хрⷭ҇та̀, чистоты̀ печа́ть сохра́нши: тѧ̀ бл҃жи́мъ  человѣ́цы во вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Сїѐ всест҃о́е дре́во да почти́тсѧ, є҆́же  прⷪ҇ро́къ дре́вле вложи́ти въ хлѣ́бъ хрⷭ҇то́въ  взыва́етъ, ѿ і҆и҃льтѧнъ, распе́ншихъ є҆го̀. є҆го́же  превозно́симъ во всѧ̑ вѣ́ки. 
І҆рмо́съ: Рꙋ́цѣ въ ро́въ ве́рженный львѡ́въ,  и҆ногда̀ вели́кїй во проро́цѣхъ, крⷭ҇тоѡбра́знѡ  просте́ръ данїи́лъ, неврежде́нъ ѿ си́хъ снѣ́ди  сп҃се́сѧ, бл҃гословѧ̀ хрⷭ҇та̀ бг҃а во вѣ́ки. 
Пѣ́снь ѳ҃. 
І҆рмо́съ: Всѧ́къ земноро́дный: 
Вопїе́мъ твоѐ ребро̀ ѿверза́еши, ѡ҆ставле́нїѧ  распростира́ѧ мѝ и҆сто́чникъ: на дре́вѣ же  пригвозди́лсѧ є҆сѝ, дре́вомъ оу҆ставлѧ́ѧ ѡ҆сꙋжде́нїе,  посредѣ̀ землѝ, чл҃вѣколю́бче: є҆́же мы̀  преполове́нїемъ поста̀ ны́нѣ ѡ҆блобыза́емъ, воспѣва́юще  твою̀ бл҃госты́ню. 
Го́ры сла́дость, хо́лми ра́дованїе, любо́вїю  и҆ска́пайте: древа́ же польска̑ѧ, лїва́нстїи ке́дри  ликꙋ́йте, поклоне́нїемъ дне́сь живоно́снагѡ крⷭ҇та̀:  прⷪ҇ро́цы, мꙋ́чєницы, а҆пⷭ҇ли, и҆ пра́ведныхъ дꙋ́си  взыгра́йте. 
При́зри на лю́ди и҆ достоѧ́нїе твоѐ гдⷭ҇и,  стра́хомъ пою́щыѧ тѧ̀, сме́рть во́льнꙋю и҆́хже ра́ди  претерпѣ́лъ є҆сѝ, да не побѣди́тъ твоегѡ̀  бл҃гоꙋтро́бїѧ безмѣ́рное мно́жество ѕѡ́лъ на́шихъ: но  сп҃сѝ всѧ̑ ны̀ пребл҃гі́й крⷭ҇то́мъ твои́мъ, ꙗ҆́кѡ  чл҃вѣколю́бецъ. 
Бг҃оро́диченъ: Манове́нїемъ твои́мъ коле́блеши  ви́димый мі́ръ, распина́емый, пребыва́еши же ви́симый,  бцⷣа пла́чꙋщи глаго́лаше, страстна̑ѧ оу҆мышлє́нїѧ  первозда́ннагѡ хрⷭ҇тѐ, потреби́ти хотѧ̀, и҆ и҆сцѣли́ти  тогѡ̀ сокрꙋше́нїе бл҃гостїю. (л. с҃н) 
И҆́ный. І҆рмо́съ: Недоꙋмѣ́етъ всѧ́къ: 
Є҆лїссе́й дре́вле и҆з̾ рѣкѝ сѣ́чиво влекі́й,  дре́вомъ тѧ̀ крⷭ҇те, животода́тельное дре́во воѡбража́ше:  и҆́мже и҆звлечѐ и҆з̾ глꙋбины̀ хрⷭ҇то́съ ꙗ҆зы́ки  і҆́дѡльскагѡ бѣсова́нїѧ, на тебѣ̀ пригвозди́всѧ:  тѣ́мже покланѧ́ющесѧ тебѣ̀, держа́вꙋ є҆гѡ̀ сла́вимъ. 
Со́лнєчныѧ лꙋчы̀ сп҃се, преложи́шасѧ во тьмꙋ̀,  твои́мъ распѧ́тїемъ, ѡ҆сїѧ́нїе же лꙋны̀ оу҆гасѐ: и҆  стїхі̑и тре́петомъ и҆змѣнѧ́хꙋсѧ всѧ̑. тѣ́мже вопїю́ ти:  и҆змѣнє́на тьмо́ю страсте́й помышлє́нїѧ моѧ̑, сло́ве,  твое́ю десни́цею премѣни́въ просвѣтѝ, и҆ сп҃си́ мѧ. 
Ꙗ҆́звою твое́ю и҆сцѣлѝ дꙋшѝ моеѧ̀ стра̑сти:  ре́бръ твои́хъ прободе́нїемъ оу҆ста́ви болѣ́знєннаѧ  прободє́нїѧ бѣсѡ́въ: гвоздьмѝ твои́ми хрⷭ҇тѐ,  и҆згвоздѝ сластна̑ѧ и҆ страстна̑ѧ похотѣ̑нїѧ, подаѧ́ ми  безстра́стнѡ страсте́мъ твои̑мъ чⷭ҇тны̑мъ поклони́тисѧ,  и҆ воскрⷭ҇нїю. 
Бг҃оро́диченъ: Кра́снаго добро́тою, родила́ тѧ  кра́снаѧ ѻ҆трокови́ца, є҆го́же зрѧ́щи ни добро́ты въ  страда́нїи, нижѐ ви́да и҆мꙋ́ща, сп҃се, рыда́ющи  глаго́лаше: дивлю́сѧ па́че оу҆ма̀ сн҃е мо́й, твоемꙋ̀  смире́нїю, и҆́мже сп҃са́еши смири́вшеесѧ є҆стество̀  человѣ́ческое. 
И҆́ный. І҆рмо́съ: Свѣти́сѧ, свѣти́сѧ: 
Предгрѧди́те, оу҆ѧсни́тесѧ всѝ лю́дїе бж҃їи, и҆  дре́во крⷭ҇тное предви́дѧще предлежа́щее, цѣлꙋ́йте со  стра́хомъ, и҆ прїими́те ра́дость, на не́мъ гдⷭ҇а сла́вы  возне́сшагосѧ сла́вѧще при́снѡ. 
Ѻ҆рꙋ́жїе бж҃е́ственное ты̀ жи́зни мое́й крⷭ҇те,  на тебѐ влⷣка возше́дъ спасе́ мѧ: и҆сточѝ кро́вь и҆  во́дꙋ, прободе́нъ въ ре́бра, и҆́мже причаща́юсѧ ра́дꙋѧсѧ,  сла́вѧ є҆го̀. (л. с҃н ѡ҆б.) 
Трⷪ҇ченъ: Трⷪ҇цѣ ли́цы, є҆ди́ницѣ  є҆стество́мъ, покланѧ́юсѧ тебѣ̀ бж҃ество̀ ст҃о́е,  ѻ҆ц҃ꙋ̀, и҆ сн҃ꙋ, со ст҃ы́мъ же дх҃омъ, є҆ди́номꙋ  нача́лꙋ, є҆ди́номꙋ ца́рствꙋ, всѣ́ми влады́чествꙋющемꙋ. 
Бг҃оро́диченъ: Гора̀ вели́каѧ, въ ню́же всели́сѧ  хрⷭ҇то́съ, ты̀ ꙗ҆ви́ласѧ є҆сѝ дв҃о, ꙗ҆́коже  бж҃е́ственный дв҃дъ вопїе́тъ: є҆́юже мы̀ вознесо́хомсѧ  къ нб҃сѝ, всыни́вшесѧ дх҃омъ всебл҃же́ннаѧ. 
Сла́ва тебѣ̀ бж҃е на́шъ, сла́ва тебѣ̀. 
Ски́петре бж҃е́ственный ца́рскїй крⷭ҇те, во́инства  мꙋ́жество, во оу҆пова́нїи твое́мъ ра́тники побѣжда́емъ:  побѣ̑ды при́снѡ тебѣ̀ кла́нѧющымсѧ на ва́рвары пода́ждь  на́мъ. 
І҆рмо́съ: Ѽ мт҃и дв҃о, и҆ бцⷣе нело́жнаѧ,  ро́ждшаѧ безсѣ́меннѡ хрⷭ҇та̀ бг҃а на́шего, на крⷭ҇тъ  возне́сшагосѧ пло́тїю: тѧ̀ вѣ́рнїи всѝ досто́йнѡ съ  ни́мъ ны́нѣ велича́емъ. 
Свѣти́ленъ гла́са, и҆ настоѧ́щїй  є҆ѯапостїла́рїй. 
Подо́бенъ: Дх҃омъ: 
Преполове́нїемъ постѡ́въ всечестно́е дре́во  всѣ́хъ въ поклоне́нїе призыва́етъ, є҆ли́цы страстьмѝ  свои́ми, хрⷭ҇тѡ́вымъ стрⷭ҇те́мъ досто́йнѡ спослѣ́дꙋютъ:  прїиди́те всѝ вѣ́рнїи, поклони́мсѧ дре́вꙋ стра́шнагѡ  та́инства. 
Крⷭ҇тобг҃оро́диченъ: Безневѣ́стнаѧ и҆ всечⷭ҇таѧ  бг҃а сло́ва мт҃и, вопїѧ́ше крича́щи, пла́чемъ рыда́ющи:  сицевы̑ѧ ли мѝ гаврїи́лъ ра́дѡсти приносѧ́ше  бл҃говѣ́щенїѧ, ча́до; ѿидѝ и҆спо́лнити неизрече́нный  совѣ́тъ и҆ бж҃е́ственное смотре́нїе. 
На стїхо́внѣ самогла́сенъ днѐ, два́жды. Гла́съ  и҃: 
Поще́нїѧ пꙋ́ть преполови́вше, ведꙋ́щїй ко крⷭ҇тꙋ̀  твоемꙋ̀ чⷭ҇тно́мꙋ, тво́й де́нь ви́дѣти, є҆го́же ви́дѣ  а҆враа́мъ, (л. сн҃а) и҆ возра́довасѧ ꙗ҆́кѡ и҆з̾ гро́ба  хо́лма жи́ва і҆саа́ка прїе́мъ. бл҃говолѝ и҆ на́съ  вѣ́рою и҆зба́вившихсѧ ѿ врага̀, и҆ ве́чери  причасти́тисѧ та́йнѣй, въ ми́рѣ зовꙋ́щихъ:  просвѣще́нїе и҆ сп҃си́телю на́шъ, сла́ва тебѣ̀. 
Мꙋ́чениченъ: Мч҃нцы хрⷭ҇тѡ́вы непобѣди́мїи,  побѣди́вше пре́лесть си́лою крⷭ҇тною, воспрїѧ́сте  бл҃года́ть вѣ́чныѧ жи́зни, мꙋчи́телей преще́нїѧ не  оу҆боѧ́стесѧ, мꙋ́ками оу҆ранѧ́еми веселите́сѧ: и҆  ны́нѣ крѡ́ви ва́шѧ бы́ша и҆сцѣлє́нїѧ дꙋ́шъ на́шихъ.  моли́те сп҃сти́сѧ дꙋша́мъ на́шымъ. 
Сла́ва, гла́съ то́йже: Преполови́вше пꙋчи́нꙋ  воздержа́нїѧ, приста́нище прїи́мемъ сп҃се́нїѧ, вре́мѧ  стрⷭ҇ти твоеѧ̀ во́льныѧ гдⷭ҇и: но ꙗ҆́кѡ бл҃гоꙋтро́бенъ  и҆ ще́дръ, и҆ де́нь сла́внагѡ воскрⷭ҇нїѧ твоегѡ̀, въ  ми́рѣ сподо́би на́съ ви́дѣти чл҃вѣколю́бче. 
И҆ ны́нѣ, па́ки то́йже. 
Крⷭ҇топоклоне́нїе же быва́етъ въ а҃-й ча́съ, во́ньже  пое́мъ преднапи̑санныѧ стїхи̑ры недѣ̑льныѧ, самогла́сны,  гла́съ в҃: Прїиди́те вѣ́рнїи: И҆ прѡ́чаѧ. И҆ ѿпꙋ́стъ.   
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е  воскрⷭ҇нїе твоѐ сла́вимъ. 
Прокі́менъ, ѱало́мъ ѯ҃ѳ. Гла́съ ѕ҃: Да  возра́дꙋютсѧ, и҆ возвеселѧ́тсѧ ѡ҆ тебѣ̀ всѝ и҆́щꙋщїи  тебѐ бж҃е. Сті́хъ: Да возвратѧ́тсѧ вспѧ́ть и҆  постыдѧ́тсѧ: 
Прⷪ҇ро́чества и҆са́їина чте́нїе. [Глава̀ к҃ѕ, ст.  к҃а. глава̀ к҃з, ст. а҃-ѳ҃.] 
Сѐ гдⷭ҇ь ѿ ст҃а́гѡ [мѣ́ста] наво́дитъ гнѣ́въ  на живꙋ́щыѧ на землѝ, и҆ ѿкры́етъ землѧ̀ кро́вь свою̀,  и҆ не покры́етъ и҆збїе́нныхъ. Въ то́й де́нь наведе́тъ  гдⷭ҇ь ме́чь ст҃ы́й, и҆ вели́кїй, и҆ крѣ́пкїй на (л. сн҃а  ѡ҆б.) дра́конта ѕмі́а бѣжа́ща, на дра́конта ѕмі́а  лꙋка́ваго: и҆ оу҆бїе́тъ дра́конта сꙋ́щаго въ мо́ри. Въ  то́й де́нь вїногра́дъ до́брый, жела́ше пѣ́ти над̾  ни́мъ. А҆́зъ гра́дъ крѣ́пкїй, гра́дъ вою́емый, всꙋ́е  напою̀ є҆го̀: плѣне́нъ бо бꙋ́детъ но́щїю, въ де́нь же  паде́тсѧ стѣна̀ є҆гѡ̀. нѣ́сть тогѡ̀, и҆́же не во́зметъ  є҆гѡ̀. Кто́ мѧ приста́витъ стрещѝ стє́блїѧ на ни́вѣ;  ра́ди вражды̀ сеѧ̀ ѿри́нꙋхъ и҆̀: оу҆̀бо сегѡ̀ ра́ди  сотворѝ гдⷭ҇ь бг҃ъ всѧ̑, є҆ли̑ка совѣща̀: И҆  сгорѣ́хъ, возопїю́тъ живꙋ́щїи въ не́мъ: сотвори́мъ ми́ръ  є҆мꙋ̀, сотвори́мъ ми́ръ. Приходѧ̑щаѧ ча̑да і҆а́кѡвлѧ:  прозѧ́бнетъ и҆ процвѣте́тъ і҆и҃ль, и҆ напо́лнитсѧ  вселе́ннаѧ плода̀ є҆гѡ̀. Є҆да̀ ꙗ҆́коже то́й поразѝ,  и҆ са́мъ си́це оу҆ѧзви́тсѧ; и҆ ꙗ҆́коже са́мъ оу҆бѝ,  та́кожде оу҆бїе́нъ бꙋ́детъ. Сварѧ́сѧ и҆ оу҆корѧ́ѧ  ѿпꙋ́ститъ ѧ҆̀: не ты́ ли бы́лъ є҆сѝ помышлѧ́ѧ дх҃омъ  жесто́кимъ оу҆би́ти ѧ҆̀ дх҃омъ ꙗ҆́рости; Сегѡ̀ ра́ди  ѿи́метсѧ беззако́нїе і҆а́кѡвле, и҆ сїѐ є҆́сть  бл҃гослове́нїе є҆гѡ̀, є҆гда̀ ѿимꙋ̀ грѣ́хъ є҆гѡ̀,  є҆гда̀ положа́тъ всѐ ка́менїе тре́бищъ сокрꙋше́но а҆́ки  пра́хъ дро́бный: и҆ не пребꙋ́дꙋтъ древеса̀ и҆́хъ, и҆  кꙋмі́ры и҆́хъ бꙋ́дꙋтъ посѣ́чени, а҆́ки дꙋбра́ва дале́че. 
Прокі́менъ, ѱало́мъ ѻ҃. Гла́съ ѕ҃: На тѧ̀  гдⷭ҇и, оу҆пова́хъ, да не постыжꙋ́сѧ въ вѣ́къ. Сті́хъ:  Пра́вдою твое́ю и҆зба́ви мѧ̀. 
Въ сре́дꙋ сре́днїѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ ѕ҃: и҆  пое́мъ настоѧ́щыѧ самогла́сны, и҆ мꙋ́чениченъ, и҆ въ  мине́и д҃. Самогла́сенъ. Гла́съ д҃: 
По́стъ бл҃ги́хъ хода́тай, своѐ преполове́нїе  ны́нѣ введѐ, преше́дшими де́ньми бл҃гоꙋгоди́въ, и҆  про́чими по́льзованїе предложи́въ: и҆́бо бл҃ги́хъ  напрѧже́нїе, мно́жайшее бл҃годѣѧ́нїе твори́тъ. тѣ́мже  всѣ́хъ бл҃ги́хъ да́телю хрⷭ҇тꙋ̀ (л. сн҃в)  бл҃гоꙋгожда́юще, вопїе́мъ: пости́выйсѧ на́съ ра́ди, и҆  распѧ́тїе претерпѣ́вый, неѡсꙋжде́ны на́съ сподо́би,  причасти́тисѧ и҆ бж҃е́ственныѧ па́схи твоеѧ̀, въ ми́рѣ  пожи́вшыѧ, и҆ досто́йнѡ со ѻ҆ц҃е́мъ тебѐ и҆ дх҃омъ  сла́вѧщыѧ. 
И҆́нъ. Гла́съ є҃: Въ та́йнѣ добродѣ́тєли  дѣ́лающїи, дх҃ѡ́внаѧ воздаѧ̑нїѧ ча́ющїи, не посредѣ̀  то́ржищъ и҆ распꙋ́тїй ꙗ҆влѧ́ютъ сїѧ̑, но внꙋ́трь се́рдца  но́сѧтъ па́че: и҆ всѣ́хъ ви́дѧй быва́ємаѧ въ та́йнѣ,  мздꙋ̀ воздержа́нїѧ подае́тъ на́мъ. по́стъ соверша́имъ, не  сѣ́тꙋюще ли́цы, но въ клѣ́техъ дꙋ́шъ на́шихъ молѧ́щесѧ,  непреста́ннѡ возопїи́мъ: ѻ҆́ч҃е на́шъ, и҆́же є҆сѝ на  нб҃сѣ́хъ, не введѝ на́съ во и҆скꙋше́нїе, мо́лимсѧ, но  и҆зба́ви на́съ ѿ лꙋка́вагѡ. 
Мꙋ́чениченъ: Несы́тною любо́вїю дꙋшѝ, хрⷭ҇та̀ не  ѿверго́стесѧ ст҃і́и мꙋ́чєницы, и҆̀же разли̑чныѧ ра̑ны  страсте́й претерпѣ́вше, мꙋчи́телей де́рзость  низложи́сте, непрекло́ннꙋ и҆ невреди́мꙋ вѣ́рꙋ сохра́нше,  на нб҃са̀ преста́вистесѧ. тѣ́мже и҆ дерзнове́нїе  полꙋчи́вше къ немꙋ̀, проси́те дарова́ти ми́ръ мі́рови, и҆  дꙋша́мъ на́шымъ ве́лїю млⷭ҇ть. 
И҆́ны стїхи̑ры, гла́съ а҃. 
Подо́бенъ: Прехва́льнїи мꙋ́чєницы: 
Поста̀ водо́ю, дꙋ́шы всѝ ѡ҆мы́имъ, и҆  пристꙋпи́вше къ чⷭ҇тно́мꙋ и҆ животворѧ́щемꙋ крⷭ҇тꙋ̀  гдⷭ҇ню, вѣ́рою поклони́мсѧ, бж҃е́ственное просвѣще́нїе  почерпа́юще, и҆ вѣ́чное сп҃се́нїе ны́нѣ прїѡбрѣта́юще,  ми́ръ и҆ ве́лїю млⷭ҇ть. 
А҆пⷭ҇лѡвъ похвало̀ крⷭ҇те, є҆го́же ѡ҆крꙋжа́ютъ  нача̑ла, си̑лы, а҆рха́гг҃ли, покланѧ́ющыѧсѧ тебѣ̀ ѿ  всѧ́кагѡ вре́да спаса́й, и҆ бж҃е́ственное по́прище  воздержа́нїѧ на́съ сподо́би до́брѣ соверша́ющыѧ, де́нь  сп҃си́тельный дости́гнꙋти, и҆́мже и҆ сп҃са́емсѧ. (л. сн҃в  ѡ҆б.) 
И҆́нъ подо́бенъ, гла́съ з҃: Дне́сь бди́тъ: 
Дне́сь крⷭ҇тꙋ̀ гдⷭ҇ню покланѧ́ющесѧ возопїи́мъ:  ра́дꙋйсѧ дре́во жи́зни, а҆́да разори́телю. ра́дꙋйсѧ  ра́досте мі́ра, и҆ тлѣ́нїѧ потреби́телю. ра́дꙋйсѧ,  бѣ́сы прогонѧ́ѧй си́лою твое́ю, вѣ́рныхъ  оу҆твержде́нїе, ѻ҆рꙋ́жїе нерꙋши́мое, ѡ҆блобыза́ющыѧ тѧ̀  соблюдѝ, ѡ҆свѧтѝ, мо́лимсѧ. 
И҆ мине́и д҃. Сла́ва, и҆ ны́нѣ, самогла́сенъ,  гла́съ и҃: 
Дне́сь неприкоснове́нный сꙋщество́мъ,  прикоснове́нъ мнѣ̀ быва́етъ, и҆ стра́ждетъ стрⷭ҇ти,  свобожда́ѧй мѧ̀ ѿ страсте́й, свѣ́тъ подава́ѧй  слѣпы̑мъ, ѿ беззако́нныхъ оу҆сте́нъ ѡ҆плева́етсѧ, и҆  дае́тъ плещы̀ за плѣнє́нныѧ на ра̑ны. сего̀ чⷭ҇таѧ дв҃а  и҆ мт҃и на крⷭ҇тѣ̀ зрѧ́щи, болѣ́зненнѡ вѣща́ше:  оу҆вы̀ мнѣ̀ ча́до моѐ, что̀ сїѐ сотвори́лъ є҆сѝ;  кра́сный добро́тою па́че всѣ́хъ человѣ̑къ,  бездыха́нный, беззра́чный ꙗ҆влѧ́ешисѧ, не и҆мѣ́ѧ ви́да,  нижѐ добро́ты: оу҆вы̀ мнѣ̀ мо́й свѣ́те, не могꙋ̀  спѧ́ща зрѣ́ти тѧ̀, оу҆тро́бою оу҆ѧзвлѧ́юсѧ, и҆ лю́тое  ѻ҆рꙋ́жїе се́рдце моѐ прохо́дитъ. воспѣва́ю твоѧ̑  стрⷭ҇ти, покланѧ́юсѧ бл҃гоꙋтро́бїю твоемꙋ̀:  долготерпѣли́ве сла́ва тебѣ̀. 
Вхо́дъ. Свѣ́те ти́хїй: 
Прокі́менъ, ѱало́мъ ѻ҃а, гла́съ д҃:  Бл҃гослове́нъ гдⷭ҇ь бг҃ъ і҆и҃левъ, творѧ́й чꙋдеса̀  є҆ди́нъ. Сті́хъ: Бж҃е, сꙋ́дъ тво́й цр҃е́ви да́ждь,  и҆ пра́вдꙋ твою̀ сн҃ꙋ цр҃е́вꙋ. 
Бытїѧ̀ чте́нїе. [Глава̀ ѳ҃, ст. и҃і-к҃д, глава̀  і҃, ст. а҃.] 
Бы́ша сы́нове нѡ́євы и҆зше́дшїи и҆з̾ ковче́га,  си́мъ, ха́мъ, і҆а́феѳъ: ха́мъ же бѧ́ше ѻ҆те́цъ ханаа́нь.  Трїѐ сі́и сꙋ́ть сы́нове нѡ́євы, ѿ си́хъ разсѣ́ѧшасѧ  по все́й землѝ. И҆ нача́тъ нѡ́е человѣ́къ дѣ́латель  [бы́ти] землѝ, и҆ насадѝ вїногра́дъ: И҆ и҆спѝ ѿ  вїна̀, и҆ оу҆пи́сѧ, и҆ ѡ҆бнажи́сѧ въ домꙋ̀ свое́мъ. И҆  ви́дѣ ха́мъ ѻ҆те́цъ ханаа́нь, наготꙋ̀ ѻ҆тца̀ своегѡ̀,  и҆ и҆зше́дъ во́нъ повѣ́да ѻ҆бѣ́ма (л. сн҃г) бра́тома  свои́ма. И҆ взе́мше си́мъ и҆ і҆а́феѳъ ри́зꙋ, возложи́ша  [ю҆̀] на ѻ҆́бѣ ра́мѣ своѝ, и҆ и҆до́ша вспѧ́ть зрѧ́ще,  и҆ покры́ша наготꙋ̀ ѻ҆тца̀ своегѡ̀, и҆ лицѐ и҆́хъ  вспѧ́ть зрѧ̀, и҆ наготы̀ ѻ҆тца̀ своегѡ̀ не ви́дѣша.  И҆стрезви́сѧ же нѡ́е ѿ вїна̀, и҆ разꙋмѣ̀ є҆ли̑ка  сотворѝ є҆мꙋ̀ сы́нъ є҆гѡ̀ ю҆нѣ́йшїй. И҆ речѐ:  про́клѧтъ [бꙋ́ди] ханаа́нъ ѻ҆́трокъ: ра́бъ бꙋ́детъ  бра́тїѧмъ свои̑мъ. И҆ речѐ: бл҃гослове́нъ гдⷭ҇ь бг҃ъ  си́мовъ: и҆ бꙋ́детъ ханаа́нъ ѻ҆́трокъ ра́бъ є҆мꙋ̀. Да  распространи́тъ бг҃ъ і҆а́феѳа, и҆ да всели́тсѧ въ  селе́нїихъ си́мовыхъ, и҆ да бꙋ́детъ ханаа́нъ ра́бъ  є҆мꙋ̀. Поживе́ же нѡ́е по пото́пѣ лѣ́тъ три́ста  пѧтьдесѧ́тъ: И҆ бы́ша всѝ дні́е нѡ́євы, лѣ́тъ де́вѧть  сѡ́тъ пѧтьдесѧ́тъ, и҆ оу҆́мре. Сїѧ̑ же [сꙋ́ть] бытїѧ̑  сынѡ́въ нѡ́евыхъ, си́ма, ха́ма, і҆а́феѳа: и҆ роди́шасѧ  и҆̀мъ сы́нове по пото́пѣ. 
Прокі́менъ, ѱало́мъ ѻ҃в, гла́съ д҃: Мнѣ́ же  прилѣплѧ́тисѧ бг҃ови бла́го є҆́сть. Сті́хъ: Ко́ль  бл҃гъ бг҃ъ і҆и҃левъ: 
При́тчей чте́нїе. [Глава̀ в҃і, ст. к҃г-к҃и, глава̀  г҃і, ст. а҃-ѳ҃.] 
Мꙋ́жъ разꙋми́вый престо́лъ чꙋ́вствїѧ: се́рдце же  безꙋ́мныхъ срѧ́щетъ клѧ̑твы. Рꙋка̀ и҆збра́нныхъ  ѡ҆держи́тъ оу҆до́бь: льсти́вїи же бꙋ́дꙋтъ въ плѣне́нїи.  Стра́шное сло́во се́рдце мꙋ́жа пра́ведна смꙋща́етъ:  вѣ́сть же бл҃га́ѧ весели́тъ є҆го̀. Разꙋми́въ првⷣникъ  себѣ̀ дрꙋ́гъ бꙋ́детъ: мы̑сли же нечести́выхъ некро́тки:  согрѣша́ющихъ пости́гнꙋтъ ѕла̑ѧ: пꙋ́ть же нечести́выхъ  прельсти́тъ ѧ҆̀. Не оу҆лꙋчи́тъ льсти́вый лови́твы:  стѧжа́нїе же честно́е мꙋ́жъ чи́стый. Въ пꙋте́хъ пра́вды  живо́тъ: пꙋтїе́ же ѕлопо́мнѧщихъ въ сме́рть. Сы́нъ  бл҃горазꙋ́мный послꙋшли́въ ѻ҆тцꙋ̀: сы́нъ же  непокорли́вый въ поги́бель. Ѿ плодѡ́въ пра́вды снѣ́сть  бл҃гі́й: дꙋ́шы же беззако́нныхъ (л. сн҃г ѡ҆б.) погиба́ютъ  безвре́меннѡ. И҆́же храни́тъ своѧ̑ оу҆ста̀, соблюда́етъ  свою̀ дꙋ́шꙋ: проде́рзивый же оу҆стна́ма, оу҆страши́тъ  себѐ. Въ по́хотехъ є҆́сть всѧ́къ пра́здный: рꙋ́ки же  мꙋ́жественныхъ въ прилѣжа́нїи. Словесѐ непра́ведна  ненави́дитъ пра́ведникъ: нечести́вый же стыди́тсѧ, и҆ не  воз̾имѣ́етъ дерзнове́нїѧ. Пра́вда храни́тъ неѕлѡ́бивыѧ:  нечести̑выѧ же ѕлы̀ твори́тъ грѣ́хъ. Сꙋ́ть богатѧ́ще  себѐ, ничесо́же и҆мꙋ́ще: и҆ сꙋ́ть смирѧ́ющесѧ во мно́зѣ  бога́тствѣ. И҆збавле́нїе мꙋ́жа дꙋшѝ своѐ є҆мꙋ̀  бога́тство: ни́щїй же не терпи́тъ преще́нїѧ. Свѣ́тъ  пра́вєднымъ всегда̀: свѣ́тъ же нечести́выхъ  оу҆гаса́етъ, дꙋ́шы льсти̑выѧ заблꙋжда́ютъ во грѣсѣ́хъ:  пра́веднїи же ще́дрѧтъ и҆ ми́лꙋютъ. 
И҆ про́чее послѣ́дованїе преждеѡсщ҃е́нныхъ. 
Ѿ сегѡ́ же днѐ начина́етъ свѧще́нникъ, [и҆лѝ  дїа́конъ, а҆́ще є҆́сть] двосꙋгꙋ̑баѧ є҆ли́кѡ  ѡ҆глашє́нїѧ просвѣща́емыхъ и҆ моли́твꙋ. глаго́лютсѧ же  да́же до среды̀ вели́кїѧ, кромѣ̀ сꙋббѡ́тъ и҆ недѣ́ль. 
Въ четверто́къ сре́днїѧ седми́цы, на  оу҆́трени, 
трⷪ҇чны слꙋчи́вшагѡсѧ гла́са. По а҃-мъ стїхосло́вїи  глаго́лемъ сѣда́льны а҆пⷭ҇льскїѧ ѻ҆смогла́сника. По в҃-  мъ же стїхосло́вїи глаго́лемъ настоѧ́щїй сѣда́ленъ,  господи́на і҆ѡ́сифа, гла́съ а҃. 
Подо́бенъ: Ли́къ а҆́гг҃льскїй: 
Си́лою крⷭ҇та̀ оу҆твержда́еми, всю̀ ле́сть  вра́жїю вои́стиннꙋ разори́сте а҆пⷭ҇ли сла́внїи,  моли́твєнницы дꙋ́шъ на́шихъ. тѣ́мже дне́сь въ  поклоне́нїе є҆гѡ̀ ра́дꙋетесѧ, ѡ҆ на́съ молѧ́ще  є҆ди́наго чл҃вѣколю́бца. Два́жды. 
Бг҃оро́диченъ: Мр҃і́е, чⷭ҇тно́е влⷣки  прїѧ́телище, возста́ви ны̀ па́дшыѧ въ про́пасть лю́тагѡ  ѿча́ѧнїѧ, и҆ (л. сн҃д) прегрѣше́нїй, и҆ скорбе́й: ты́  бо є҆сѝ грѣ́шныхъ сп҃се́нїе и҆ по́мощь, и҆ держа́вное  предста́тельство, и҆ сп҃са́еши рабы̑ твоѧ̑. 
По г҃-мъ стїхосло́вїи сѣда́ленъ, господи́на  ѳео́дѡра, гла́съ з҃. 
Подо́бенъ: Гдⷭ҇и, мы̀ є҆смы̀: 
Гдⷭ҇и, тво́й крⷭ҇тъ зрѧ́ще предлежа́щїй дне́сь,  пристꙋпа́емъ вѣ́рнѡ, въ пѣ́нїихъ и҆ пѣ́снехъ,  ѡ҆блобыза́юще є҆го̀ въ стра́сѣ и҆ ра́дости: ѡ҆свѧтѝ  рабы̑ твоѧ̑, оу҆мирѝ мі́ръ тво́й, сегѡ̀ ꙗ҆вле́нїемъ,  є҆ди́не многомлⷭ҇тиве. [Два́жды.] 
Бг҃оро́диченъ. Подо́бенъ: 
Гдⷭ҇и, мы̀ є҆смы̀ лю́дїе твоѝ, и҆ ѻ҆́вцы  па́жити твоеѧ̀, заблꙋ́ждшыѧ тлѣ́нїемъ, ѡ҆братѝ на́съ:  расточє́нныѧ ꙗ҆́кѡ па́стырь соберѝ на́съ, поми́лꙋй  ста́до твоѐ чл҃вѣколю́бче, оу҆милосе́рдисѧ мл҃твами  бцⷣы, є҆ди́не безгрѣ́шне. 
Канѡ́нъ мине́и, и҆ настоѧ́щїй трипѣ́снецъ  господи́на і҆ѡ́сифа. 
И҆ стїхосло́витсѧ пѣ́снь. Гла́съ а҃. 
Пѣ́снь д҃. 
І҆рмо́съ: На бж҃е́ственнѣй стра́жи: 
Ѡ҆свѧще́нїѧ пода́тельнꙋю бл҃года́ть да́рꙋѧ на́мъ  ст҃ы́й крⷭ҇те, а҆пⷭ҇лѡмъ оу҆твержде́нїе и҆ похвало̀,  предлежи́ши въ поклоне́нїе дне́сь все́й вселе́ннѣй,  по́стное вре́мѧ ѡ҆блегча́ѧ на́мъ. 
Сѣннописа́въ крⷭ҇тъ мѡѷсе́й, распросте́ръ  рꙋ́цѣ, а҆мали́ка побѣдѝ, є҆го́же воѡбража́юще, рꙋ́цѣ  простира́емъ, посто́мъ и҆ мольба́ми, ꙗ҆́кѡ да полкѝ  побѣди́мъ бѣсѡ́вскїѧ, борю́щыѧ на́съ всегда̀ зави́стнѡ. 
Бж҃е́ственнымъ ра́ломъ крⷭ҇та̀ и҆з̾ѡра́сте  зе́млю, бж҃е́ственнїи оу҆ченицы̀, плодоно́снꙋ сїю̀  показа́вше, прозѧба́ющꙋю бл҃гоче́стїе. тѣ́мже ва́съ  гла́сы мл҃твенными восхвалѧ́юще, хрⷭ҇та̀ при́снѡ  сла́вимъ. (л. сн҃д ѡ҆б.) 
Бг҃оро́диченъ: Мт҃и бг҃а бл҃га́гѡ, оу҆блажѝ мою̀  дꙋ́шꙋ, ю҆́же лꙋка́вый ѻ҆бы́чаемъ ѕлы́мъ ѡ҆ѕло́би  ѻ҆каѧ́ннѡ, прельсти́въ мѧ̀: да ꙗ҆́кѡ винꙋ̀ сп҃се́нїѧ,  пѣсносло́влю тѧ̀ при́снѡ многопѣ́тꙋю. 
И҆́нъ. Гла́съ з҃. 
І҆рмо́съ: Плотско́е прише́ствїе твоѐ хрⷭ҇тѐ: 
Предлага́етсѧ дне́сь всест҃ы́й крⷭ҇тъ,  пристꙋ́пимъ, цѣлꙋ́имъ є҆го̀: и҆́бо є҆́сть ро́гъ  сп҃се́нїѧ на́шегѡ. 
Бл҃года́ть твоѧ̀ и҆ ѡ҆бразова́нїе твои́мъ  прихо́дитъ, прогонѧ́ющи бѣсо́вское мно́жество, крⷭ҇те  хрⷭ҇то́въ, ѻ҆рꙋ́жїе неѡбори́мое. 
Трⷪ҇ченъ: Є҆ди́ницꙋ тѧ̀ по є҆стествꙋ̀  воспѣва́ю, трⷪ҇цꙋ же ѵ҆поста́сьми чтꙋ̀, ѻ҆́ч҃е, сн҃е,  и҆ дш҃е прест҃ы́й. 
Бг҃оро́диченъ: Родила̀ є҆сѝ ѻ҆трокови́це  безмꙋ́жнаѧ бг҃а всенепоро́чнаѧ, содержа́щаго го́рстїю  концы̀, и҆ всѣ́хъ дре́внѣйшаго. 
Сла́ва тебѣ̀ бж҃е на́шъ, сла́ва тебѣ̀. 
А҆пⷭ҇ли, мі́ра моли́твєнницы, моли́те сп҃сти́сѧ  и҆ на́мъ, содержа́щымъ ѻ҆рꙋ́жїе, крⷭ҇тъ хрⷭ҇то́въ. 
І҆рмо́съ: Плотско́е прише́ствїе твоѐ хрⷭ҇тѐ  оу҆вѣрѧ́ѧ прⷪ҇ро́къ а҆ввакꙋ́мъ, взыва́ше: сла́ва си́лѣ  твое́й гдⷭ҇и. 
Пѣ́снь и҃. 
І҆рмо́съ: Се́й нарече́нный: 
Ра́дꙋйсѧ крⷭ҇те трича́стный и҆ бж҃е́ственный, на  не́мже є҆ди́нъ ѿ трⷪ҇цы, пло́ть носи́въ водрꙋзи́сѧ,  водрꙋжє́нныѧ ны̀ во глꙋбинꙋ̀ нече́стїѧ и҆збавле́й,  превозносѧ́щыѧ є҆го̀ во вѣ́ки. 
Си́лꙋ держа́внꙋю крⷭ҇тъ стѧжа́вше, лю́тою вла́стїю  лꙋка́вагѡ порабо́тившыѧсѧ свободи́ша сло́ва оу҆ченицы̀,  воспѣва́юще: тѧ̀ превозно́симъ во вѣ́ки. (л. сн҃є) 
Оу҆вы̀ мнѣ̀, что̀ стра́шный прⷭ҇то́лъ ѻ҆́ный,  на не́мже сло́ве сѣ́дъ, содѣ̑ѧннаѧ мно́ю та̑йнаѧ  ꙗ҆ви́ши хрⷭ҇тѐ, ѡ҆блича́ѧй нечꙋ́вствїе моѐ; но  є҆стество́мъ сы́й млⷭ҇тивъ, пощади́ мѧ тогда̀. 
Бг҃оро́диченъ: Нѣ́дръ не ѿстꙋ́пль ѻ҆ч҃ескихъ,  въ нѣ́дрѣхъ возле́гъ є҆сѝ дв҃ы, на призва́нїе ро́да  человѣ́ческагѡ, є҆гѡ́же подо́бїе, за милосе́рдїе і҆и҃се  носи́лъ є҆сѝ. тѣ́мже тѧ̀ пое́мъ человѣ́цы во вѣ́ки. 
И҆́ный. І҆рмо́съ: Є҆ди́наго безнача́льнаго: 
Крⷭ҇тоно́снꙋю твою̀ седми́цꙋ почита́емъ, ꙗ҆́кѡ  поклони́тельнꙋю, тебѣ́ бо дре́во чⷭ҇тно́е, покланѧ́ющесѧ  вопїе́мъ: по́йте свѧще́нницы, лю́дїе превозноси́те во  всѧ̑ вѣ́ки. 
Ѽле чꙋдесѐ! цр҃ю̀ вѣкѡ́въ, ꙗ҆́кѡ дре́во, на  не́мже распѧ́лсѧ є҆сѝ, сподо́билъ ны̀ є҆сѝ твоѧ̑  рабы̑ ви́дѣти, и҆ поклони́тисѧ. тѣ́мже тѧ̀ со стра́хомъ  пое́мъ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: ѽ є҆диносꙋ́щнаѧ, ѽ трⷪ҇це всест҃а́ѧ,  ѻ҆́ч҃е, сн҃е, и҆ прест҃ы́й дш҃е, бж҃ество̀:  нераздѣ́льнꙋю твою̀ держа́вꙋ сла́влю, и҆ пою̀ є҆ди́но  црⷭ҇тво во всѧ̑ вѣ́ки. 
Бг҃оро́диченъ: Созда́вшаго а҆да́ма по ѡ҆́бразꙋ, и҆  ѿ смѣше́нїѧ є҆гѡ̀ произше́дшаго, и҆ разрꙋши́вшаго  дре́внюю клѧ́твꙋ, по́йте сщ҃е́нницы, лю́дїе превозноси́те  во всѧ̑ вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Двоенадесѧтострꙋ́ннаѧ цѣвни́це церко́внаѧ, ꙗ҆́кѡ  пою́щаѧ премꙋ́дрости сло́во, а҆пⷭ҇ли ва́съ воспѣва́ющыѧ,  проси́те ви́дѣти стрⷭ҇ть гдⷭ҇ню, и҆ пѣ́ти во вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. (л. сн҃є ѡ҆б.) 
І҆рмо́съ: Є҆ди́наго безнача́льнаго цр҃ѧ̀ сла́вы,  є҆го́же бл҃гословѧ́тъ небє́сныѧ си̑лы, и҆ трепе́щꙋтъ  чи́ни а҆́гг҃льстїи, по́йте свѧще́нницы, лю́дїе  превозноси́те є҆го̀ во вѣ́ки. 
Пѣ́снь ѳ҃. 
І҆рмо́съ: Свѣти́сѧ, свѣти́сѧ: 
Оу҆ѧсни́сѧ, свѣти́сѧ це́рковь бж҃їѧ, крⷭ҇тными  зарѧ́ми, є҆го́же но́сиши предлежа́ща всѣ̑мъ вѣ̑рнымъ  въ поклоне́нїе: ты́ же мно́жество всѐ де́мѡнское, тьмы̀  и҆спо́лншеесѧ, и҆збѣ́гни. 
Крѣ́пость воздержа́нїѧ, бж҃е́ственный є҆́сть  крⷭ҇тъ, содѣ́йственникъ бдѧ́щихъ, по́стникѡвъ  оу҆крѣпле́нїе, борю́щихсѧ побо́рникъ: семꙋ̀ вѣ́рнїи  любо́вїю пристꙋпи́вше, ра́достнѡ поклони́мсѧ. 
Ѡ҆снова̑нїѧ бж҃е́ствєннаѧ цр҃кве хрⷭ҇то́вы,  оу҆твержде́нїемъ бл҃гоче́стїѧ всѧ̑ соблюди́те, и҆ на  ка́мени оу҆тверди́те тве́рдѣмъ, и҆збра́вшагѡ ва́съ  а҆пⷭ҇ли сла́внїи. 
Бг҃оро́диченъ: Ра́дость прїе́мшаѧ а҆рха́гг҃ловымъ  гла́сомъ, моегѡ̀ ны́нѣ се́рдца печа́ль потребѝ  дꙋшетлѣ́ннꙋю, и҆ пода́ждь чⷭ҇таѧ радостотво́рный пла́чь,  ꙗ҆́кѡ да ѡ҆брѧ́щꙋ та́мѡ бж҃е́ственное оу҆тѣше́нїе. 
И҆́ный. І҆рмо́съ: Тѧ̀ пречⷭ҇тꙋю мт҃рь и҆ дв҃ꙋ: 
Ты̀ воѡбража́емый, мє́ррскїѧ стрꙋи̑ дре́вле  оу҆слажда́еши всечестно́е дре́во: ты̀ моѐ оу҆сладѝ  воздержа́нїе, крⷭ҇те хрⷭ҇то́въ, дне́сь покланѧ́емый. 
Тѧ̀ неѡбори́мое ца́рствїѧ ѻ҆рꙋ́жїе, во́инства  крѣ́пость, сѷгкли́та оу҆твержде́нїе, крⷭ҇те хрⷭ҇то́въ,  всѝ пѣ́сньми велича́емъ. 
Трⷪ҇ченъ: Тѧ̀ безнача́льнаго ѻ҆ц҃а̀ и҆ влⷣкꙋ, и҆  собезнача́льнаго сло́ва, и҆ дх҃а ст҃а́го, бл҃гоче́стнѡ  вѣ́рнїи всѝ велича́емъ. (л. сн҃ѕ) 
Бг҃оро́диченъ: Тѧ̀ сла́внꙋю, и҆ є҆ди́нꙋ бцⷣꙋ,  невмѣсти́мое сло́во во чре́вѣ вмѣсти́вшꙋю и҆ роди́вшꙋю  пло́тїю, пѣ́сньми велича́емъ. 
Сла́ва тебѣ̀ бж҃е на́шъ, сла́ва тебѣ̀. 
Тебѐ ѻ҆́гненный звꙋ́къ а҆пⷭ҇лы, ꙗ҆́кѡ  попали́вшыѧ всѧ́кꙋю ве́щь пре́лести, и҆ бл҃гоче́стїе  насади́вшыѧ въ мі́рѣ, пѣ́сньми велича́емъ. 
І҆рмо́съ: Тѧ̀ пречⷭ҇тꙋю мт҃рь и҆ дв҃ꙋ,  невмѣсти́мое сло́во во оу҆тро́бꙋ вмѣсти́вшꙋю, и҆  роди́вшꙋю пло́тїю, пѣ́сньми велича́емъ. 
Свѣти́ленъ гла́са. 
На стїхо́внѣ самогла́сенъ, два́жды. Гла́съ з҃: 
Поревнꙋ́имъ вѣ́рнїи мытаре́вꙋ покаѧ́нїю, а҆ не  фарїсе́йски похва́лимсѧ: но и҆з̾ глꙋбины̀ се́рдца,  стена́нїе принесе́мъ бл҃годѣ́телю всѣ́хъ бг҃ꙋ. то́й бо  заповѣ́да глаго́лѧ: ꙗ҆́кѡ всѧ́къ возносѧ́й себѐ  смири́тсѧ, смирѧ́ѧй же себѐ вознесе́тсѧ. тѣ́мже  є҆диномꙋ́дреннѡ возопїи́мъ є҆мꙋ̀: бж҃е ѡ҆чи́сти на́съ  грѣ́шныхъ, и҆ сп҃сѝ на́съ. 
Мꙋ́чениченъ: Є҆ди́но ды́шꙋще, на є҆ди́но  взира́юще, страстоте́рпцы мч҃нцы, є҆ди́нъ пꙋ́ть живота̀  ѡ҆брѣ́тше, за хрⷭ҇та̀ сме́рть, ре́вностїю воѡбража́юще  кончи́нꙋ дрꙋ́гъ дрꙋ́гꙋ. ѽ чꙋдесѐ! ꙗ҆́коже сокро́вища  мꙋ́ки предвосхища́юще, дрꙋ́гъ ко дрꙋ́гꙋ глаго́лахꙋ:  ꙗ҆́кѡ а҆́ще и҆ не ны́нѣ оу҆́мремъ, оу҆́мремъ же  всѧ́кѡ, и҆ бытїю̀ дѡ́лжнаѧ послꙋ́жимъ. сотвори́мъ нꙋ́ждꙋ  любоче́стїѧ, ѻ҆́бщее своѐ мнѧ́ще, сме́ртїю живо́тъ  кꙋ́пимъ. мл҃твами и҆́хъ бж҃е поми́лꙋй на́съ. 
Сла́ва, и҆ ны́нѣ, бг҃оро́диченъ: Оу҆мирѝ  мл҃твами бцⷣы, живо́тъ на́съ вопїю́щихъ тѝ млⷭ҇тиве:  гдⷭ҇и сла́ва тебѣ̀. 
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е  воскрⷭ҇нїе твоѐ сла́вимъ. (л. сн҃ѕ ѡ҆б.) 
Прокі́менъ, ѱало́мъ ѻ҃-г, гла́съ д҃: Бг҃ъ же  цр҃ь на́шъ пре́жде вѣ́ка, содѣ́ла сп҃се́нїе посредѣ̀  землѝ. Сті́хъ: Вскꙋ́ю бж҃е ѿри́нꙋлъ є҆сѝ до  конца̀; 
Прⷪ҇ро́чества и҆са́їина чте́нїе. [Глава̀ к҃и, ст.  д҃і-к҃в.] 
Та́кѡ глаго́летъ гдⷭ҇ь: оу҆слы́шите сло́во гдⷭ҇не  мꙋ́жїе ѡ҆ѕло́бленнїи, и҆ кнѧ́зи люде́й сꙋ́щихъ во  і҆ерⷭ҇ли́мѣ. Ꙗ҆́кѡ реко́сте, сотвори́хомъ завѣ́тъ со  а҆́домъ, и҆ съ сме́ртїю сложе́нїе: бꙋ́рѧ носи́ма а҆́ще  мимои́детъ, не прїи́детъ на на́съ: положи́хомъ лжꙋ̀  наде́ждꙋ на́шꙋ, и҆ лже́ю покры́емсѧ. Сегѡ̀ ра́ди та́кѡ  глаго́летъ гдⷭ҇ь: сѐ а҆́зъ полага́ю во ѡ҆снова́нїе  сїѡ́нꙋ ка́мень многоцѣ́ненъ, и҆збра́нъ, краеꙋго́ленъ,  че́стенъ, во ѡ҆снова́нїе є҆мꙋ̀, и҆ вѣ́рꙋѧй во́нь не  постыди́тсѧ. И҆ положꙋ̀ сꙋ́дъ въ наде́ждꙋ, млⷭ҇ть же моѧ̀  на мѣ́рилѣхъ, и҆ оу҆пова́вшїи вотщѐ на лжꙋ̀: ꙗ҆́кѡ  не мине́тъ ва́съ бꙋ́рѧ, И҆ не ѿи́метъ ѿ ва́съ  завѣ́та сме́ртнагѡ, и҆ наде́жда ва́ша, ꙗ҆́же ко а҆́дꙋ,  не пребꙋ́детъ. бꙋ́рѧ и҆дꙋ́щаѧ а҆́ще на́йдетъ, бꙋ́дете  є҆́й въ попра́нїе. Є҆гда̀ мимои́детъ, во́зметъ ва́съ:  ꙗ҆́кѡ по всѧ́ко оу҆́тро преходи́ти бꙋ́детъ въ де́нь, въ  нощѝ бꙋ́детъ наде́жда ѕла̀: наꙋчи́тесѧ слы́шати  оу҆тѣснѧ́емїи: Не мо́жемъ ра́товати, са́ми же  и҆знемога́емъ, є҆́же собра́тисѧ на́мъ. Ꙗ҆́коже гора̀ на  нечести́выхъ воста́нетъ гдⷭ҇ь, и҆ бꙋ́детъ [ꙗ҆́коже] въ  де́бри гаваѡ́нстѣй, съ ꙗ҆́ростїю сотвори́тъ дѣла̀  своѧ̑, го́рести дѣ́ло: ꙗ҆́рость же є҆гѡ̀ чꙋ́ждѡ  оу҆потреби́тсѧ, и҆ погꙋбле́нїе є҆гѡ̀ стра́нно. И҆ вы̀  не ра́дꙋйтесѧ, нижѐ да возмо́гꙋтъ ва́ши оу҆́зы: занѐ  сконча́ны и҆ сокраще́ны вє́щи слы́шахъ ѿ гдⷭ҇а  саваѡ́ѳа, ꙗ҆̀же сотвори́тъ над̾ все́ю земле́ю. 
Прокі́менъ, ѱало́мъ ѻ҃д, гла́съ д҃: А҆́зъ же  возра́дꙋюсѧ въ вѣ́къ, воспою̀ бг҃ꙋ і҆а́кѡвлю. Сті́хъ:  И҆сповѣ́мысѧ тебѣ̀ бж҃е, и҆сповѣ́мысѧ тебѣ̀. (л.  сн҃з) 
Въ четверто́къ сре́днїѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ ѕ҃: и҆  пое́мъ настоѧ́щыѧ подѡ́бны г҃. Гла́съ д҃. 
Подо́бенъ: Да́лъ є҆сѝ зна́менїе: 
Приснобл҃же́нный сподо́бившесѧ цѣлова́ти  вѣ́рнїи, крⷭ҇тъ тво́й гдⷭ҇и, и҆́мже на́съ сп҃слъ є҆сѝ,  воспѣва́емъ твоѐ бл҃гоꙋтро́бїе, и҆ мо́лимъ тѧ̀  прилѣ́жнѡ, всѣ̑мъ пода́ждь ра́дованїе сп҃се сп҃се́нїѧ  твоегѡ̀, въ покаѧ́нїи да́вый на́мъ ви́дѣти твоѐ  воста́нїе, и҆ честна̑ѧ страда̑нїѧ. 
Оу҆мерщвле́нїе претерпѣ́лъ є҆сѝ на крⷭ҇тѣ̀  простира́емь, оу҆мертви́вый сме́рть, и҆ мє́ртвыѧ  воскр҃си́вый живоно́снымъ сло́вомъ: тѣ́мже молю́ тѧ,  оу҆мерщвле́нꙋю мою̀ дꙋ́шꙋ грѣхо́мъ, ѡ҆живѝ гдⷭ҇и,  подаѧ́ ми оу҆миле́нїе, и҆ ѕѡ́лъ и҆збавле́нїе, во дне́хъ  ст҃ы́хъ твои́хъ поще́нїѧ, чл҃вѣколю́бче. 
И҆́на стїхи́ра господи́на ѳео́дѡра, гла́съ д҃. 
Подо́бенъ: Оу҆́мнагѡ а҆дама́нта: 
Тво́й крⷭ҇тъ ст҃ы́й сподо́бившесѧ ра́достнѡ  ви́дѣти и҆ ѡ҆блобыза́ти, мо́лимъ тѧ̀, бж҃е сп҃се на́шъ,  да и҆ са̑мыѧ твоѧ̑ пречⷭ҇тыѧ дости́гнемъ стрⷭ҇ти,  посто́мъ оу҆крѣплѧ́еми, покланѧ́ющесѧ пое́мъ распѧ́тїе,  копїѐ, гꙋ́бꙋ и҆ тро́сть, и҆́миже на́съ ѡ҆безсме́ртивъ,  въ дре́внюю па́ки сла́дости жи́знь возве́лъ є҆сѝ,  ꙗ҆́кѡ чл҃вѣколю́бецъ: тѣ́мже тѧ̀ бл҃года́рнѡ ны́нѣ  сла́вимъ. 
И҆ въ мине́и г҃. Сла́ва, и҆ ны́нѣ,  бг҃оро́диченъ: 
Прокі́менъ, ѱало́мъ ѻ҃є, гла́съ и҃:  Помоли́тесѧ и҆ воздади́те гдⷭ҇ви бг҃ꙋ на́шемꙋ.  Сті́хъ: Вѣ́домъ во і҆ꙋде́и бг҃ъ, во і҆и҃ли ве́лїе  и҆́мѧ є҆гѡ̀. (л. сн҃з ѡ҆б.) 
Бытїѧ̀ чте́нїе. [Глава̀ і҃, ст. л҃в. Глава̀ а҃і,  ст. а҃- ѳ҃.] 
Сїѧ̑ племена̀ сынѡ́въ нѡ́евыхъ по родѡ́мъ и҆́хъ,  по ꙗ҆зы́кѡмъ и҆́хъ: ѿ си́хъ разсѣ́ѧшасѧ ѻ҆́строви  ꙗ҆зы́кѡвъ на землѝ по пото́пѣ. И҆ бѣ̀ всѧ̀ землѧ̀  оу҆стнѣ̀ є҆ди́нѣ, и҆ гла́съ є҆ди́нъ всѣ̑мъ. И҆  бы́сть внегда̀ поитѝ и҆̀мъ ѿ востѡ́къ, ѡ҆брѣто́ша  по́ле въ землѝ сеннаа́рстѣй, и҆ всели́шасѧ та́мѡ. И҆  речѐ человѣ́къ бли́жнемꙋ своемꙋ̀: прїиди́те, сотвори́мъ  плі̑нѳы, и҆ и҆спече́мъ и҆̀хъ ѻ҆гне́мъ. и҆ бы́сть и҆̀мъ  плі́нѳа въ ка́мень, и҆ бре́нїе вмѣ́стѡ мѣ́ла. И҆  реко́ша: прїиди́те, сози́ждемъ себѣ̀ гра́дъ и҆ сто́лпъ,  є҆гѡ́же ве́рхъ бꙋ́детъ да́же до небесѐ: и҆ сотвори́мъ  себѣ̀ и҆́мѧ, пре́жде не́же разсѣ́ѧтисѧ на́мъ по лицꙋ̀  всеѧ̀ землѝ. И҆ сни́де гдⷭ҇ь ви́дѣти гра́дъ и҆ сто́лпъ,  є҆го́же созида́ша сы́нове человѣ́честїи. И҆ речѐ  гдⷭ҇ь: сѐ ро́дъ є҆ди́нъ, и҆ оу҆стнѣ̀ є҆ди́нѣ  всѣ́хъ, и҆ сїѐ нача́ша твори́ти: и҆ ны́нѣ не  ѡ҆скꙋдѣ́ютъ ѿ ни́хъ всѧ̑, є҆ли̑ка а҆́ще восхотѧ́тъ  твори́ти. Прїиди́те, и҆ соше́дше смѣси́мъ та́мѡ ѧ҆зы́къ  и҆́хъ, да не оу҆слы́шатъ кі́йждо гла́са бли́жнѧгѡ  [своегѡ̀]. И҆ разсѣ́ѧ и҆̀хъ ѿтꙋ́дꙋ гдⷭ҇ь по лицꙋ̀  всеѧ̀ землѝ: и҆ преста́ша зи́ждꙋще гра́дъ и҆ сто́лпъ.  Сегѡ̀ ра́ди нарече́сѧ и҆́мѧ є҆гѡ̀ смѣше́нїе, ꙗ҆́кѡ  та́мѡ смѣсѝ гдⷭ҇ь оу҆стна̀ всеѧ̀ землѝ, и҆ ѿтꙋ́дꙋ  разсѣ́ѧ и҆̀хъ гдⷭ҇ь по лицꙋ̀ всеѧ̀ землѝ. 
Прокі́менъ, ѱало́мъ ѻ҃ѕ. Гла́съ и҃: Гла́сомъ  мои́мъ ко гдⷭ҇ꙋ воззва́хъ, гла́сомъ мои́мъ къ бг҃ꙋ, и҆  внѧ́тъ мѝ. Сті́хъ: Въ де́нь ско́рби моеѧ̀ бг҃а  взыска́хъ. 
При́тчей чте́нїе. [Глава̀ г҃і, ст. к҃-к҃ѕ. Глава̀  д҃і, ст. а҃-ѕ҃.] 
Жела̑нїѧ бл҃гочести́выхъ наслажда́ютъ дꙋ́шꙋ:  дѣла́ же нечести́выхъ дале́че ѿ ра́зꙋма. Ходѧ́й съ  премꙋ́дрыми премꙋ́дръ бꙋ́детъ: ходѧ́й же съ безꙋ́мными  позна́нъ бꙋ́детъ. Согрѣша́ющихъ пости́гнꙋтъ ѕла̑ѧ: (л.  сн҃и) првⷣныхъ же пости́гнꙋтъ бл҃га̑ѧ. Бл҃гъ мꙋ́жъ  наслѣ́дитъ сы́ны сынѡ́въ: сокро́виществꙋетсѧ же  првⷣнымъ бога́тство нечести́выхъ. Првⷣнїи насладѧ́тсѧ  въ бога́тствѣ лѣ́та мнѡ́га: непра́веднїи же поги́бнꙋтъ  вско́рѣ. И҆́же щади́тъ же́злъ [сво́й,] ненави́дитъ сы́на  своего̀: любѧ́й же наказꙋ́етъ прилѣ́жнѡ. Првⷣный  ꙗ҆ды́й насыща́етъ дꙋ́шꙋ свою̀: дꙋ́шы же нечести́выхъ  скꙋ́дны. Мꙋ̑дрыѧ жєны̀ созда́ша до́мы: безꙋ́мнаѧ же  раскопа̀ рꙋка́ма свои́ма. Ходѧ́й пра́вѡ, бои́тсѧ гдⷭ҇а:  развраща́ѧй же пꙋти̑ своѧ̑, ѡ҆безче́ститсѧ. И҆з̾  оу҆́стъ безꙋ́мныхъ же́злъ досажде́нїѧ: оу҆стнѣ́ же  мꙋ́дрыхъ хранѧ́тъ ѧ҆̀. И҆дѣ́же нѣ́сть волѡ́въ, ꙗ҆́сли  чи́сты: а҆ и҆дѣ́же жи́та мнѡ́га, ꙗ҆́вна волꙋ̀  крѣ́пость. Свидѣ́тель вѣ́ренъ не лже́тъ: разжиза́етъ  же лѡ́жнаѧ свидѣ́тель непра́веденъ. Взы́щеши  премꙋ́дрости оу҆ ѕлы́хъ, и҆ не ѡ҆брѧ́щеши: чꙋ́вство же  оу҆ мꙋ́дрыхъ оу҆до́бно. 
На стїхо́внѣ самогла́сенъ, гла́съ ѕ҃: 
Ѿ гдⷭ҇а смири́вшагѡ себѐ, да́же до распѧ́тїѧ и҆  сме́рти тебѐ ра́ди, навы́кши дꙋшѐ моѧ̀, ѿ возноше́нїѧ  смире́нїѧ, и҆ ѿ смире́нїѧ возноше́нїѧ, ѡ҆  добродѣ́телехъ не возвыша́йсѧ, нижѐ себѐ пра́веднꙋ  мнѧ́щи бли́жнѧго ѡ҆сꙋжда́й, ꙗ҆́коже велехва́льный  фарїсе́й: но въ разꙋмѣ́нїи низложе́нномъ прегрѣше́нїй  твои́хъ па́мѧтствꙋющи то́кмѡ, ꙗ҆́коже мыта́рь возопі́й:  бж҃е, ѡ҆чи́сти мѧ̀ грѣ́шнаго, и҆ сп҃сѝ мѧ̀.  [Два́жды.] 
Мч҃нченъ: Мч҃нцы твоѝ гдⷭ҇и, не ѿверго́шасѧ  тебѐ, ни ѿстꙋпи́ша ѿ за́повѣдей твои́хъ тѣ́хъ  мл҃твами поми́лꙋй на́съ. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Тридне́внѡ: 
Всечⷭ҇таѧ ꙗ҆́кѡ ви́дѣ тѧ̀ на крⷭ҇тѣ̀ ви́сима,  вопїѧ́ше: что̀ стра́нное є҆́же ви́ждꙋ та́инство сн҃е  мо́й; ка́кѡ на дре́вѣ оу҆мира́еши, пло́тїю повѣ́шеный,  живота̀ пода́телю; (л. сн҃и ѡ҆б.) 
Въ пѧто́къ сре́днїѧ седми́цы на оу҆́трени, 
трⷪ҇чны гла́са. По а҃-мъ стїхосло́вїи глаго́лемъ  сѣда́льны крⷭ҇тны ѻ҆смогла́сника. По в҃-мъ же  стїхосло́вїи глаго́лемъ настоѧ́щїй сѣда́ленъ господи́на  і҆ѡ́сифа. Гла́съ д҃. 
Подо́бенъ: Вознесы́йсѧ на крⷭ҇тъ: 
Воздержа́нїѧ вре́мѧ ѡ҆сщ҃а́ѧй, всечестны́й крⷭ҇тъ  ви́дитсѧ, є҆мꙋ́же кла́нѧющесѧ дне́сь возопїи́мъ: влⷣко  чл҃вѣколю́бче, тогѡ̀ посо́бїемъ пода́ждь прейтѝ на́мъ  про́чее вре́мѧ поще́нїѧ во оу҆миле́нїи, и҆ живонѡ́сныѧ  твоѧ̑ ви́дѣти стрⷭ҇ти, и҆́миже и҆зба́вихомсѧ.  [Два́жды.] 
Сла́ва, и҆ ны́нѣ, крⷭ҇тобг҃оро́диченъ: И҆з̾  безнача́льна ѻ҆ц҃а̀ ро́ждшасѧ, напослѣ́докъ тѧ̀ хрⷭ҇тѐ  ро́ждшаѧ, на крⷭ҇тѣ̀ ви́сима ви́дѧщи восклица́ше:  оу҆вы̀ мнѣ̀ превозжелѣ́нный і҆и҃се, вопїѧ́ше: ка́кѡ  прославлѧ́емый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е хотѧ́й  распина́ешисѧ; пою́ тѧ долготерпѣли́ве. 
По г҃-мъ стїхосло́вїи сѣда́ленъ, гла́съ д҃. 
Подо́бенъ: Ско́рѡ предварѝ: 
Свѣ́тъ дꙋ́шъ на́шихъ ны́нѣ зрѧ́ще хрⷭ҇тѐ,  крⷭ҇тъ тво́й пречестны́й, и҆ томꙋ̀ покланѧ́ющесѧ  ра́достїю ꙗ҆́снѡ возопїи́мъ: сла́ва тебѣ̀, на не́мъ  вознести́сѧ восхотѣ́вый. сла́ва тебѣ̀, просвѣще́й  тѣ́мъ всю̀ тва́рь: въ не́мже тѧ̀ непреста́ннѡ пѣ́сньми  сла́вимъ. 
Крⷭ҇тобг҃оро́диченъ. Подо́бенъ: 
На крⷭ҇тѣ́ тѧ вознесе́нна ꙗ҆́кѡ оу҆зрѣ̀  безневѣ́стнаѧ мт҃и твоѧ̀ сло́ве бж҃їй, ма́терски  рыда́ющи вѣща́ше: что̀ но́вое, и҆ стра́нное сїѐ чꙋ́до,  сн҃е мо́й; ка́кѡ жи́знь всѣ́хъ прїѡбща́ешисѧ сме́рти,  ѡ҆живи́ти оу҆ме́ршыѧ хотѧ́й ꙗ҆́кѡ бл҃гоꙋтро́бенъ; (л.  сн҃ѳ) 
Ѱало́мъ н҃. И҆ канѡ́нъ честна́гѡ крⷭ҇та̀. Въ  мине́и же пое́тсѧ на повече́рїи. Канѡ́нъ, є҆гѡ́же  краестро́чїе: Покланѧ́емое всѝ пое́мъ дре́во. Гла́съ  и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ: 
Гдⷭ҇ню прише́дше дне́сь крⷭ҇тꙋ̀, оу҆мо́мъ  чи́стымъ, и҆ бл҃гочести́вымъ ра́зꙋмомъ, прїиди́те  поклони́мсѧ: предлежи́тъ бо да́рꙋѧ є҆мꙋ̀ покланѧ́ющымсѧ,  ѡ҆сщ҃е́нїе же сп҃си́тельное, сїѧ́нїе, и҆ сла́вꙋ, и҆  млⷭ҇ть. 
Живодарова́тельный крⷭ҇тъ предлежа́щь, и҆ зри́мый,  свѣтови́дное сїѧ́нїе бл҃года́ти и҆спꙋща́етъ, пристꙋ́пимъ  и҆ прїи́мемъ просвѣще́нїе весе́лїѧ, и҆ сп҃се́нїе и҆  ѡ҆ставле́нїе, хвалꙋ̀ гдⷭ҇ви приносѧ́ще. 
Предлежи́тъ стра́нное зрѧ́щымъ видѣ́нїе, крⷭ҇тъ  честны́й, и҆ ꙗ҆́коже и҆сто́чникъ кипи́тъ бж҃е́ственными  дарова́нїи, и҆ оу҆толѧ́етъ прегрѣшє́нїѧ, и҆ болѣ̑зни  разрѣша́етъ, и҆ мꙋдрѡва́нїѧ оу҆крѣплѧ́етъ, чи́сто  приходѧ́щымъ къ немꙋ̀. 
Же́злъ проѡбража́ше крⷭ҇та̀ побѣ́дꙋ, мо́ре  сѣкꙋ́щїй, и҆́мже мы̀ вѣ́рою непотопле́ннѡ препла́ваемъ  житїѧ̀ во́дꙋ непостоѧ́ннꙋю, и҆ то́кѡвъ всѣ́хъ грѣха̀  и҆збѣга́емъ, и҆ бж҃е́ственныѧ тишины̀ и҆сполнѧ́емсѧ. 
Бг҃оро́диченъ: Є҆гда̀ тѧ̀ ча́до неизрече́ннѡ  роди́хъ, болѣ́зней и҆збѣго́хъ, и҆ ка́кѡ ны́нѣ всѧ̀  болѣ́зней и҆сполнѧ́юсѧ; ви́ждꙋ бо тѧ̀ ви́сима ꙗ҆́кѡ  ѕлодѣ́ѧ на дре́вѣ, зе́млю неѡдержа́ннѡ повѣ́сившаго,  глаго́лаше всечⷭ҇таѧ пла́чꙋщи. 
Пѣ́снь г҃. 
І҆рмо́съ: Оу҆твержде́й нб҃са̀: 
Крⷭ҇тъ всѣ́хъ бл҃ги́хъ пода́тельный, зри́тсѧ  покланѧ́емый, и҆ всѧ̀ тва́рь пра́зднꙋетъ въ ра́дости, (л.  сн҃ѳ ѡ҆б.) просвѣща́ема бл҃года́тїю, на не́мъ во́лею  возне́сшагѡсѧ бг҃а на́шегѡ. 
Ѡ҆сїѧва́еми свѣ́томъ крⷭ҇тныхъ лꙋ̑чь,  преполове́нїемъ сщ҃е́ннагѡ воздержа́нїѧ, ѡ҆мраче́нїѧ  грѣхѡ́въ оу҆бѣжи́мъ и҆ возопїи́мъ: просвѣще́нїе  всѣ́хъ бл҃гоꙋтро́бне гдⷭ҇и, сла́ва тебѣ̀. 
Пѣсносло́вимъ тѧ̀ крⷭ҇те, и҆ ѡ҆блобыза́емъ  вѣ́рою просѧ́ще, твои́мъ могꙋ́тствомъ и҆змѝ на́съ ѿ  сѣ́тей вра́жїихъ, и҆ оу҆пра́ви ны̀ всѧ̑ ко приста́нищꙋ  сп҃се́нїѧ почита́ющыѧ тѧ̀. 
Бг҃оро́диченъ: Оу҆мерщвле́нꙋ жи́знь на крⷭ҇тѣ̀  зрѧ́щи, и҆ не терпѧ́щи болѣ́зни оу҆тро́бъ, рыда́ше  чⷭ҇таѧ дв҃а взыва́ющи: оу҆вы̀ сн҃е мо́й, что̀ тебѣ̀  наро́дъ беззако́нный воздадѐ; 
Сѣда́ленъ, гла́съ ѕ҃: То́кмѡ водрꙋзи́сѧ дре́во  хрⷭ҇тѐ крⷭ҇та̀ твоегѡ̀, ѡ҆снова̑нїѧ поколеба́шасѧ  сме́рти гдⷭ҇и: є҆го́же бо поглотѝ жела́нїемъ а҆́дъ,  ѿпꙋстѝ тре́петомъ. ꙗ҆ви́лъ є҆сѝ на́мъ сп҃се́нїе  твоѐ ст҃ы́й, и҆ славосло́вимъ тѧ̀ сн҃е бж҃їй, поми́лꙋй  на́съ. 
Сла́ва, коне́цъ, И҆ ны́нѣ: Дне́сь прⷪ҇ро́ческое  и҆спо́лнисѧ сло́во: се́ бо покланѧ́емсѧ на мѣ́сто,  и҆дѣ́же стоѧ́стѣ но́зѣ твоѝ гдⷭ҇и: и҆ дре́во  сп҃се́нїѧ вкꙋси́вше, грѣхо́вныхъ страсте́й свобо́дꙋ  оу҆лꙋчи́хомъ, мл҃твами бцⷣы, є҆ди́не чл҃вѣколю́бче. 
Пѣ́снь д҃. 
І҆рмо́съ: Ты̀ моѧ̀ крѣ́пость: 
Держа́вный покро́въ же и҆ и҆справле́нїе  человѣ́кѡмъ, непребори́мое ѻ҆рꙋ́жїе вѣ́ры, крⷭ҇тъ  сп҃си́тельный сѐ зри́тсѧ предлежа́щїй, и҆ всѣ́хъ  сердца̀ вѣ́рнѡ приходѧ́щихъ ѡ҆сщ҃а́етъ, просвѣща́етъ  бл҃года́тїю. 
Въ преполове́нїе воздержа́нїѧ предлежа́щїй,  посредѣ̀ всѣ́хъ пребл҃гі́й крⷭ҇тъ честны́й средѝ  землѝ, на не́мже (л. с҃ѯ) возне́слсѧ є҆сѝ во́лею  чл҃вѣколю́бче, мі́ръ ѡ҆сщ҃а́етъ свои́мъ поклоне́нїемъ,  и҆ прогонѧ́етъ де́мѡнскїѧ полкѝ. 
Нб҃о и҆ всѧ̀ землѧ̀ свесели́тсѧ, стрⷭ҇тоте́рпцы,  мч҃нцы, а҆пⷭ҇ли, дꙋ́шы првⷣныхъ ра́достнѡ ны́нѣ  ра́дꙋютсѧ, всѧ̑ сп҃са́ющее ви́дѧще, предлежа́щее  посредѣ̀ бг҃одарова́нное дре́во, и҆ вѣ̑рныѧ ѡ҆сщ҃а́ющее  бл҃года́тїю. 
Зако́ны твоѧ̑, гдⷭ҇и, безсо́вѣстный не  сохрани́въ, и҆́мамъ ѡ҆сꙋди́тисѧ, є҆гда̀ прїи́деши съ  нб҃сѐ сꙋди́ти человѣ́чєскаѧ дѣла̀, ѿѻнꙋ́дꙋже зовꙋ̀  тебѣ̀: си́лою крⷭ҇та̀ твоегѡ̀ ѡ҆брати́въ мѧ̀ сп҃сѝ,  покаѧ́нїѧ подаѧ́ ми сле́зы. 
Бг҃оро́диченъ: И҆з̾ дѣ́вственныѧ ча́до,  оу҆тро́бы тѧ̀ роди́хъ, и҆ зрѧ́щи на дре́вѣ тѧ̀ ви́сима  недоꙋмѣва́юсѧ, и҆ не пое́млю высоты̀ та́инства, и҆  глꙋбины̀ вели́кихъ сꙋде́бъ твои́хъ, всечⷭ҇таѧ вопїѧ́ше:  ю҆́же гла́сы немо́лчными, ꙗ҆́кѡ мт҃рь бж҃їю  оу҆бл҃жа́емъ. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ: 
Воскли́кните ꙗ҆зы́цы, воспо́йте, и҆ по́йте,  колѣ̑на взыгра́йте бг҃ꙋ да́вшемꙋ крⷭ҇тъ, непоколеби́мое  оу҆твержде́нїе: тогѡ̀ ны́нѣ во вре́мѧ воздержа́нїѧ  наслажда́емсѧ, пита́юще дꙋ́шꙋ и҆ помышле́нїе. 
Оу҆́мнаѧ вѡ́инства тѧ̀ всѧ̑ почита́ютъ крⷭ҇те  всест҃ы́й, и҆ человѣ́цы бре́нными каса́ющесѧ тебѐ  оу҆стна́ми дне́сь, почерпа́емъ любо́вїю ѡ҆сщ҃е́нїе и҆  бл҃гослове́нїе, на тебѣ̀ пригво́ждшагосѧ сла́вѧще. 
Дꙋшѝ моеѧ̀ стра̑сти и҆сцѣлѝ вре́мєнныѧ,  бл҃гоꙋтро́бне гдⷭ҇и, и҆ покло́нника мѧ̀ ст҃ы́хъ стрⷭ҇те́й  твои́хъ сподо́би, вре́менемъ поста̀ лꙋ́чша мѧ̀ покажѝ,  и҆ ѕлы́хъ оу҆дале́нїе да́рꙋй пребл҃гі́й. 
Бг҃оро́диченъ: На крⷭ҇тѣ̀ зрѧ́щи, бл҃гости ра́ди  ѿ тебѐ всенепоро́чнаѧ па́че оу҆ма̀ ро́ждшасѧ,  оу҆ѧзвлѧ́ласѧ є҆сѝ (л. с҃ѯ ѡ҆б.) оу҆тро́бами, и҆  глаго́лала: оу҆вы̀ мнѣ̀ бж҃е́ственное ча́до, ка́кѡ ѡ҆  всѣ́хъ болѣ́знꙋеши; покланѧ́юсѧ твоемꙋ̀ бл҃гоꙋтро́бїю  гдⷭ҇и. 
Трипѣ́снецъ, гла́съ д҃. 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ: 
Свѣти̑ла скры́ша свѣ́тъ сво́й, зрѧ́ще на дре́вѣ  пригвожде́на непра́веднѡ, првⷣный є҆ди́не, тебѐ  долготерпѣли́ваго, и҆ лꙋка́вагѡ мра̑чныѧ сп҃се  ѡ҆блича́юща вла̑сти держа́вою твое́ю. 
Поще́нїѧ водо́ю ли́ца ѡ҆мы́имъ, и҆ ѡ҆блобыза́имъ  дре́во: є҆ди́ный бо всѣ́хъ на не́мъ вознесе́сѧ  хрⷭ҇то́съ, пло́тїю ѡ҆бложи́всѧ сме́ртною, ꙗ҆́кѡ да  оу҆мори́тъ на́съ оу҆мори́вшаго. 
Крⷭ҇те всечⷭ҇тны́й, а҆пⷭ҇лѡвъ похвало̀, ѻ҆рꙋ́жїе  стрⷭ҇тоте́рпцєвъ, сщ҃е́нникѡвъ сла́во, прпⷣбныхъ  ѡ҆гражде́нїе, всѣ́хъ вѣ́рныхъ храни́телю, сохранѝ,  ѡ҆ст҃ѝ вѣ́рнѡ покланѧ́ющыѧсѧ тебѣ̀. 
Бг҃оро́диченъ: Гро́здъ, лоза̀ дв҃а, є҆го́же  прозѧбѐ, на дре́вѣ ви́сѧща ви́дѧщи: ча́до, вопїѧ́ше,  сла́дость и҆ска́пи, пїѧ́нство потреблѧ́ющꙋю врагѡ́въ  всꙋ́е распе́ншихъ тѧ̀, всѣ́хъ долготерпѣли́ваго. 
И҆́ный, гла́съ то́йже. І҆рмо́съ: И҆з̾ но́щи  оу҆́тренююще: 
Дне́сь предлага́етсѧ крⷭ҇тъ тво́й, дре́во жи́зни  покланѧ́емое, и҆ мі́ръ ра́дꙋетсѧ прише́ствїемъ дх҃а,  того̀ ѡ҆блобыза́ѧй. 
Предлежа́щїй зрѧ́ще крⷭ҇тъ тво́й слꙋжи́телїе  нбⷭ҇нїи, пою́тъ тѧ̀ гдⷭ҇и, и҆ де́мѡни трепе́щꙋтъ, не  терпѧ́ще держа́вы твоеѧ̀. 
Трⷪ҇ченъ: Трⷪ҇цꙋ просла́вимъ правосла́внѡ со  ѻ҆ц҃е́мъ и҆ сн҃омъ, и҆ дх҃а ст҃а́го, є҆ди́но бж҃ество̀,  є҆ди́ницꙋ трїѷпоста́снꙋю. (л. сѯ҃а) 
Бг҃оро́диченъ: Мт҃рь тѧ̀ и҆ дв҃ꙋ правосла́внѡ  и҆сповѣ́дꙋемъ вѣ́рнїи, неизрече́ннѡ роди́вшꙋю хрⷭ҇та̀  бг҃а на́шего, є҆ди́наго многомлⷭ҇тиваго. 
Сла́ва тебѣ̀ бж҃е на́шъ, сла́ва тебѣ̀. 
На пе́ѵкѣ, и҆ ке́дрѣ, и҆ кѷпари́сѣ распны́йсѧ  сн҃е бж҃їй, ѡ҆ст҃ѝ всѧ̑ ны̀, и҆ живоно́снꙋю твою̀  стрⷭ҇ть сподо́би ви́дѣти. 
І҆рмо́съ: И҆з̾ но́щи оу҆́тренююще, просвѣтѝ  на́съ животво́рче крⷭ҇те хрⷭ҇то́въ, со стра́хомъ  покланѧ́ющыѧсѧ тебѣ̀, и҆ де́нь сп҃си́тельный при́снѡ  возсїѧ́й на́мъ. 
Пѣ́снь ѕ҃. 
І҆рмо́съ: Ѡ҆чи́сти мѧ̀ сп҃се: 
Крⷭ҇тꙋ̀ водрꙋзи́вшꙋсѧ на землѝ, де́мѡнѡмъ  паде́нїе бы́сть: є҆го́же ны́нѣ зрѧ́ще мы̀ пресла́внѡ  предлежа́ща, и҆ лобыза́юще, ѿ паде́нїй грѣхо́вныхъ  востае́мъ. 
Возносѧ́ще тѧ̀ хрⷭ҇та̀, ꙗ҆́кѡ цр҃ѧ̀ и҆ гдⷭ҇а,  є҆го́же дарова́лъ є҆сѝ на́мъ крⷭ҇тъ, стѣ́нꙋ  нерꙋши́мꙋю, ѡ҆блобыза́имъ, преполове́нїемъ бж҃е́ственнагѡ  воздержа́нїѧ веселѧ́щесѧ. 
Вє́лїѧ всѣ̑мъ на́мъ дарова̑нїѧ подаѧ̀, гдⷭ҇нь  крⷭ҇тъ зри́тсѧ предлежа́щїй, пристꙋ́пимъ человѣ́цы,  просвѣще́нїе се́рдца и҆ дꙋшѝ почерпе́мъ. 
Бг҃оро́диченъ: Пости́тисѧ на́мъ чⷭ҇таѧ, ѿ ѕло́бы  всѧ́кїѧ оу҆крѣпѝ, и҆ ѕлы́хъ и҆ лꙋка́выхъ воздержа́тисѧ  дѣѧ́нїй, при́снѡ, воспомога́й, предста́тельство всѣ́хъ  человѣ́кѡвъ сꙋ́щаѧ. 
Конда́къ: гла́съ з҃: Не ктомꙋ̀ пла́менное  ѻ҆рꙋ́жїе храни́тъ вра́тъ є҆де́мскихъ, на ты̑ѧ бо на́йде  пресла́вный соꙋ́зъ, дре́во кре́стное, сме́ртное жа́ло, и҆  а҆́дова побѣ́да прогна́сѧ. предста́лъ бо є҆сѝ сп҃се  мо́й, вопїѧ̀ сꙋ́щымъ во а҆́дѣ: вни́дите па́ки въ ра́й.  (л. сѯ҃а ѡ҆б.) 
І҆́косъ: Трѝ крⷭ҇ты̀ водрꙋзѝ на голго́ѳѣ  пїла́тъ, два̀ разбо́йникѡвъ, и҆ є҆ди́нъ жизнода́вца.  є҆го́же ви́дѣ а҆́дъ, и҆ речѐ сꙋ́щымъ до́лѣ: ѽ слꙋги̑  моѝ, и҆ си̑лы моѧ̑, кто̀ водрꙋзи́въ гво́здїе въ се́рдце  моѐ, древѧ́нымъ мѧ̀ копїе́мъ внеза́пꙋ прободѐ; и҆  растерза́юсѧ, внꙋ́тренними мои́ми болю̀, оу҆тро́бою  оу҆ѧзвлѧ́юсѧ, чꙋ̑вства моѧ̑ смꙋща́ютъ дꙋ́хъ мо́й, и҆  понꙋжда́юсѧ и҆зрыга́ти а҆да́ма, и҆ сꙋ́щыѧ ѿ а҆да́ма  дре́вомъ да̑нныѧ мѝ: дре́во бо сїѧ̑ вво́дитъ па́ки въ  ра́й. 
Пѣ́снь з҃. 
І҆рмо́съ: Бж҃їѧ снизхожде́нїѧ: 
Време́нъ вы́шшїи, во вре́мени пло́ть носѧ́й  ꙗ҆влѧ́етсѧ, и҆ вре́мєнныѧ стра̑сти на́шѧ и҆сцѣлѧ́етъ  бл҃гости ра́ди, во вре́мѧ воздержа́нїѧ, въ не́же  предлежи́тъ бж҃е́ственный се́й крⷭ҇тъ, ѡ҆сщ҃а́ѧй на́съ. 
Пое́мъ, сла́вимъ, и҆ покланѧ́емсѧ, и҆ велича́емъ  твою̀ гдⷭ҇и держа́вꙋ, ꙗ҆́кѡ пода́лъ є҆сѝ на́мъ рабѡ́мъ  твои̑мъ крⷭ҇тъ бж҃е́ственный, наслажде́нїе неиждива́емое,  и҆ храни́телѧ дꙋ́шъ и҆ тѣле́съ на́шихъ. 
Не покажи́ мѧ гдⷭ҇и въ де́нь и҆спыта́нїѧ ѕлы́ми  оу҆ничиже́на, не ѿри́ни ѿ лица̀ твоегѡ̀ посра́млена:  но оу҆ще́дри, сп҃си́ мѧ твои́мъ чⷭ҇тны́мъ крⷭ҇то́мъ,  ꙗ҆́кѡ пребл҃гі́й. 
Проѡбразова́ше бл҃года́ть твою̀ крⷭ҇те,  оу҆слажда́ѧй мѡѷсе́й во́ды горча́йшыѧ дре́вомъ: и҆́бо  го́рести страсте́й и҆зба́вихомсѧ твое́ю си́лою. тѣ́мже  ны̀ оу҆сладѝ цѣлꙋ́ющыѧ тѧ̀ ны́нѣ во оу҆миле́нїи  дꙋше́внѣмъ. 
Бг҃оро́диченъ: Оу҆ма̀ моегѡ̀ тѣснотꙋ̀ твое́ю  мл҃твою разширѝ влⷣчце, стѣсни́вшаѧ всѧ̑ навѣ́ты  борца̀, и҆ пꙋте́мъ мѧ̀ тѣ́снымъ наста́ви, къ  простра́нствꙋ житїѧ̀ и҆тѝ, мт҃и бж҃їѧ. (л. сѯ҃в) 
Пѣ́снь и҃. 
І҆рмо́съ: Седмери́цею пе́щь: 
Дре́вомъ и҆ногда̀ и҆звлечѐ ѿ рѣкѝ сѣки́рꙋ  бж҃е́ственный є҆лїссе́й, преднаписа́въ тѧ̀ и҆здале́ча,  крⷭ҇те всечⷭ҇тны́й: ѿ глꙋбины́ бо пре́лести тобо́ю къ  вѣ́рѣ возве́дшесѧ и҆звѣ́стнѣе, дне́шнїй де́нь  сподоблѧ́емсѧ ви́дѣти, и҆ вѣ́рою покланѧ́тисѧ тебѣ̀,  ѡ҆б̾е́млюще сп҃се́нїе. 
Подзна́менова и҆здале́ча тебѐ крⷭ҇те всечⷭ҇тны́й,  въ бл҃гослове́нїихъ і҆а́кѡвъ ꙗ҆вле́ннѣе: мы́ же въ  бл҃года́ти оу҆досто́ившесѧ ви́дѣти тѧ̀, вѣ́рою  несꙋмнѣ́нною пристꙋпа́емъ всѝ, и҆ каса́ющесѧ бога́тное  бл҃гослове́нїе ѡ҆б̾е́млемъ, и҆ свѣ́тъ, и҆ сп҃се́нїе, и҆  прегрѣше́нїй разрѣше́нїе. 
Оу҆бѣли́вшесѧ дѣѧ́ньми добродѣ́тельными,  пристꙋ́пимъ воздержа́нїѧ преполове́нїемъ веселѧ́щесѧ, и҆  ѡ҆блобыза́имъ вѣ́рою гдⷭ҇нь крⷭ҇тъ: ꙗ҆́кѡ да тогѡ̀  оу҆правлѧ́еми си́лою, соверши́мъ тече́нїе въ до́бромъ  произволе́нїи, и҆ дости́гнемъ бж҃е́ственнꙋю ѡ҆сїѧва́еми  стрⷭ҇ть. 
Трⷪ҇ченъ: Є҆диноесте́ственна, собезнача́льна,  соприсносꙋ́щна, сопрⷭ҇то́льна, є҆стество̀ оу҆́бѡ  про́стое, раздѣли́тельное же ли́цы, ѻ҆ц҃а̀ нерожде́нна,  сн҃а, и҆ дх҃а ст҃а́го, несозда́нное сꙋщество̀ и҆  бж҃ество̀ всѝ воспѣва́юще пое́мъ: сщ҃е́нницы  бл҃гослови́те, лю́дїе превозноси́те во всѧ̑ вѣ́ки. 
Бг҃оро́диченъ: Ны́нѣ ꙗ҆́кѡ а҆́гнца неѕло́биваго  зрю́ тѧ ви́сѧща, и҆ ѿ беззако́нныхъ крⷭ҇тꙋ̀  пригвожда́ема, сн҃е мо́й пребезнача́льный, рыда́ньми  терза́юсѧ, и҆ мт҃рскими ѡ҆держи́ма є҆́смь болѣ́зньми,  всечⷭ҇таѧ вопїѧ́ше: ю҆́же гла́сы немо́лчными пои́мъ по  до́лгꙋ во всѧ̑ вѣ́ки. 
И҆́ный. І҆рмо́съ: Ѻ҆́троки бл҃гочєсти́выѧ: 
Стрⷭ҇ть тебѐ безстра́стнагѡ зрѧ́щи тва́рь,  сострада́ше тѝ долготерпѣли́ве: со́лнце оу҆гаса́ше,  ка́менїе же распада́шесѧ, (л. сѯ҃в ѡ҆б.) всѧ̀ землѧ̀  трѧса́шесѧ, стра́хомъ зовꙋ́щи: гдⷭ҇а по́йте дѣла̀, и҆  превозноси́те во всѧ̑ вѣ́ки. 
Ѕвѣрє́мъ лю̑тымъ трѡ́стнымъ, бж҃е мо́й ще́дрый  запретѝ, внꙋ́трь мѧ̀ ѡ҆скорблѧ́ющымъ, сп҃се, безче́стное  досажде́нїе претерпѣ́вый, бїе́мь тро́стїю хрⷭ҇тѐ,  почестѝ хотѧ̀ всѧ̑ безче́ствѡванныѧ престꙋпле́нїемъ  дре́внимъ. 
Во оу҆́мъ є҆гда̀ прїе́млю стра́шное твоѐ  сꙋди́ще, сꙋдїѐ првⷣнѣйшїй, трепе́щꙋ, и҆ оу҆жаса́юсѧ,  страшꙋ́сѧ, и҆ рыда́ю, помышлѧ́ѧ дѣла̀ моѧ̑ ѡ҆сꙋжде́нїю  достѡ́йнаѧ. тѣ́мже мно́гое твоѐ бл҃гоꙋтро́бїе сп҃се  молю̀: да не побѣди́тъ тѧ̀ мно́жество ѕѡ́лъ мои́хъ. 
Бг҃оро́диченъ: Роди́вшаѧ тѧ̀ без̾ болѣ́зни,  болѣ́знемъ въ твое́мъ распѧ́тїи подлежꙋ̀, ѡ҆палѧ́етсѧ  оу҆тро́ба моѧ̀: гвоздьми́ бо пригвозди́лсѧ є҆сѝ,  копїе́мъ въ ре́бра твоѧ̑ пробода́емь долготерпѣли́ве,  пречⷭ҇таѧ вопїѧ́ше дв҃а: ю҆́же ꙗ҆́кѡ бцⷣꙋ согла́снѡ  воспѣва́емъ. 
И҆́ный. І҆рмо́съ: Всѧ̑ дѣла̀ бж҃їѧ: 
Да то́чатъ го́ры разꙋ́мнѡ пра́вдꙋ, и҆ хо́лми да  веселѧ́тсѧ, дре́во крⷭ҇тное покланѧ́емо ви́дѧще: є҆го́же  превозно́симъ хрⷭ҇тѐ во вѣ́ки. 
Бл҃года́ть крⷭ҇та̀ твоегѡ̀ стра́шнаѧ: и҆́бо  де́мѡнѡвъ и҆згонѧ́етъ полкѝ, человѣ́кѡмъ подаю́щи  и҆сцѣле́нїй во́ды: тѣ́мже тѧ̀ пое́мъ хрⷭ҇тѐ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Безнача́льнаго ѻ҆ц҃а̀, и҆ сн҃а со ст҃ы́мъ  воспои́мъ дх҃омъ, трⷪ҇цꙋ є҆диносꙋ́щнꙋю, є҆ди́но  нача́ло, и҆ бг҃а хва́лѧще, пою́ще є҆го̀ бл҃гоче́стнѡ во  вѣ́ки. 
Бг҃оро́диченъ: Всѧ́къ ѧ҆зы́къ земноро́дный пое́тъ  тѧ̀ дв҃о, ꙗ҆́кѡ свѣ́тъ непристꙋ́пный возсїѧ́ла є҆сѝ,  просвѣща́ющїй мі́ръ, хрⷭ҇та̀ бг҃а: є҆го́же  превозно́симъ при́снѡ во вѣ́ки. (л. сѯ҃г) 
Сла́ва тебѣ̀ бж҃е на́шъ, сла́ва тебѣ̀. 
Ра́дꙋютсѧ концы̀ земні́и поклоне́нїю крⷭ҇та̀  твоегѡ̀ чл҃вѣколю́бче: а҆́гг҃ли на нб҃сѣ́хъ  ликовствꙋ́ютъ дне́сь съ на́ми, пою́ще тѧ̀ хрⷭ҇тѐ во  вѣ́ки. 
І҆рмо́съ: Всѧ̑ дѣла̀ бж҃їѧ, и҆ всѧ̀ тва́рь,  бл҃гослови́те гдⷭ҇а, ꙗ҆́кѡ человѣ́кѡмъ ѿ землѝ  возсїѧ̀ свѣ́тъ, и҆ вселе́ннꙋю всю̀ просвѣтѝ, и҆ жи́знь  вѣ́чнꙋю мі́рꙋ дарова̀, по́йте лю́дїе, и҆ превозноси́те  є҆го̀ во вѣ́ки. 
Пѣ́снь ѳ҃. 
І҆рмо́съ: Оу҆жасе́сѧ: 
И҆сцѣли́лъ є҆сѝ пребл҃гі́й моѐ сокрꙋше́нїе, на  крⷭ҇тѣ̀ пригвожда́емь гвоздьмѝ и҆ногда̀, рꙋка́ма  твои́ма и҆ нога́ма всецр҃ю̀, и҆ въ ре́бра пробода́емь,  ѻ҆́цтомъ напаѧ́емь и҆ же́лчїю, всѣ́хъ весе́лїе,  сла́дости сла́во, вѣ́чное и҆збавле́нїе. 
Красе́нъ па́че сапфі́ра и҆ зла́та, свѣтоза́ренъ  ꙗ҆́кѡ со́лнце є҆сѝ бж҃е́ственный крⷭ҇те: лежа̀ оу҆́бѡ  мѣ́стомъ ѡ҆пи́санъ, и҆ оу҆́мными си́лами всю́дꙋ  ѡ҆крꙋжа́емь стра́шнѡ, лꙋча́ми же бж҃е́ственными твоеѧ̀  си́лы, просвѣща́ѧй вселе́нныѧ и҆сполнє́нїѧ. 
Крⷭ҇тъ ѡ҆бꙋрева́емыхъ є҆́сть приста́нище,  наста́вникъ заблꙋжда́ющихъ и҆ оу҆твержде́нїе, сла́ва  хрⷭ҇то́ва, си́ла а҆пⷭ҇лѡвъ и҆ прⷪ҇ро́кѡвъ, по́стникѡвъ  держа́ва, всѣ́хъ человѣ́кѡвъ прибѣ́жище. того̀  посредѣ̀ предлежа́ща всѝ зрѧ́ще, воздержа́нїемъ  лобыза́имъ. 
Є҆гда̀ и҆́маши прїитѝ на зе́млю сꙋди́ти мі́рꙋ,  є҆го́же созда́лъ є҆сѝ гдⷭ҇и, а҆́гг҃льскимъ  пред̾идꙋ́щымъ твои̑мъ во́инствѡмъ, и҆ крⷭ҇тꙋ̀  просїѧва́ющꙋ па́че заре́й со́лнечныхъ. тогѡ̀ могꙋ́тствомъ  оу҆ще́дри мѧ̀, и҆ сп҃сѝ па́че всѣ́хъ человѣ́кѡвъ  прегрѣши́вшаго. 
Бг҃оро́диченъ: Тлѣ́нїѧ тѧ̀ кромѣ̀ роди́хъ и҆з̾  чре́ва, пре́жде вѣ̑къ є҆го́же ѻ҆ц҃ъ родѝ: и҆ ка́кѡ  тлѣ́еши; (л. сѯ҃г ѡ҆б.) человѣ́цы терза́ютъ тѧ̀ сн҃е,  и҆ ре́бра и҆скопова́ютъ копїе́мъ, и҆ рꙋ́цѣ съ нога́ма  пригвожда́ютъ безчеловѣ́чнѡ, всечⷭ҇таѧ вопїѧ́ше: ю҆́же  досто́йнѡ велича́емъ. 
И҆́ный. І҆рмо́съ: Всѧ́къ земноро́дный: 
Дре́вомъ крⷭ҇тнымъ пла́мень оу҆вѧди́лъ є҆сѝ  грѣха̀ хрⷭ҇тѐ: рꙋ́цѣ же распросте́ръ, рꙋкѝ и҆зба́вилъ  є҆сѝ борца̀, неꙋдержа́ннѡ просте́ршаго рꙋ́цѣ къ  снѣ́ди плода̀, є҆гѡ́же є҆ди́нагѡ бѣжа́ти вкꙋше́нїѧ  оу҆ста́вилъ є҆сѝ, хрⷭ҇тѐ многомлⷭ҇тиве. 
Стрⷭ҇ть твою̀ хрⷭ҇тѐ, всѣ̑мъ человѣ́кѡмъ  безстра́стїе и҆сточа́ющꙋю, чи́стѡ ви́дѣти сподо́би, въ  безстра́стїи покланѧ́ющыѧсѧ твоемꙋ̀ крⷭ҇тꙋ̀ чⷭ҇тно́мꙋ,  грѣхѝ на́шѧ презира́ѧ, и҆ воскрⷭ҇нїѧ и҆́стиннагѡ сы́ны  содѣ́ловаѧ. 
Вознесы́й на́съ па́дшыѧ въ сме́рть, воскрⷭ҇нїемъ  твои́мъ разрѣши́лъ є҆сѝ бра́нь, и҆ ѻ҆ц҃ꙋ̀ твоемꙋ̀  на́съ примири́лъ є҆сѝ, ѡ҆ на́съ кро́вь твою̀ и҆злїѧ́вый  бл҃годѣ́телю: тѣ́мже тѧ̀ сла́вимъ, ꙗ҆́кѡ бг҃а  и҆зба́вителѧ всеси́льна. 
Бг҃оро́диченъ: Є҆ди́на бж҃їю мꙋ́дрость роди́вшаѧ  ѵ҆поста́снꙋю, оу҆мꙋдри́ мѧ, молю́сѧ, ѕло́бы мꙋдреца̀  оу҆бѣжа́ти совѣ́тѡвъ, и҆ ловле́нїй, и҆ кова́рствъ,  бцⷣе дв҃о неискꙋсобра́чнаѧ, тве́рдое вѣ́рныхъ  прибѣ́жище. 
И҆́ный. І҆рмо́съ: Безсѣ́менное ржⷭ҇тво̀: 
Крⷭ҇тъ чⷭ҇тны́й, є҆го́же ѡ҆б̾е́млютъ  а҆́гг҃льскаѧ вѡ́инства, и҆ мы̀ кла́нѧющесѧ велича́емъ. 
Дре́во пречⷭ҇тое, и҆́мже причасти́хомсѧ жи́зни,  пре́жде оу҆ме́ршїи, крⷭ҇тъ сп҃совъ велича́емъ. 
Трⷪ҇ченъ: Ѻ҆ц҃а̀ безнача́льна, сн҃а  собезнача́льна, и҆ дх҃а сопрⷭ҇то́льна, трⷪ҇цꙋ ст҃ꙋ́ю  велича́емъ. 
Бг҃оро́диченъ: Мт҃рь безневѣ́стнꙋю, и҆ дв҃ꙋ всѝ  чⷭ҇таѧ воспѣва́емъ тѧ̀: без̾ сѣ́мене бо созда́телѧ  родила̀ є҆сѝ. (л. сѯ҃д) 
Сла́ва тебѣ̀ бж҃е на́шъ, сла́ва тебѣ̀. 
Сподо́бившыѧсѧ ви́дѣти тѧ̀, и҆ поклони́тисѧ,  бл҃гопоспѣ́шствꙋй, предвари́ти прест҃ꙋ́ю стрⷭ҇ть, крⷭ҇те  хрⷭ҇то́въ. 
І҆рмо́съ: Безсѣ́менное ржⷭ҇тво̀ твоѐ, бцⷣе  чⷭ҇таѧ, хрⷭ҇та̀ бг҃а на́шегѡ, пѣ́сньми немо́лчными  велича́емъ. 
Свѣти́ленъ гла́са. 
На стїхо́внѣ самогла́сенъ, гла́съ д҃: 
И҆́стины и҆стѧза́телю, и҆ сокрове́нныхъ ви́дче  гдⷭ҇и, фарїсе́а тщесла́вїемъ побѣжда́ема, и҆ ѿ дѣ́лъ  добродѣ́тельми ѡ҆правда́ющасѧ ѡ҆сꙋди́лъ є҆сѝ, мытарѧ́  же со оу҆миле́нїемъ молѧ́щасѧ, и҆ ѿ ѻ҆́нагѡ  ѡ҆сꙋжда́ема ѡ҆правда́лъ є҆сѝ. є҆гѡ́же покаѧ́нїѧ и҆  на́съ ревни́тели распны́йсѧ покажѝ, и҆ ѡ҆ставле́нїѧ  сподо́би, ꙗ҆́кѡ чл҃вѣколю́бецъ. [Два́жды.] 
Мч҃нченъ: Кто̀ не оу҆жаса́етсѧ зрѧ̀, ст҃і́и  мч҃нцы, по́двигъ до́брый, и҆́мже подвиза́стесѧ; ка́кѡ во  пло́ти сꙋ́ще, безпло́тнаго врага̀ побѣди́сте; хрⷭ҇та̀  и҆сповѣ́давше, крⷭ҇то́мъ воѡрꙋжи́вшесѧ. тѣ́мже  досто́йнѡ ꙗ҆ви́стесѧ де́мѡнѡвъ прогони́телїе, и҆  ва́рварѡвъ борцы̀, непреста́ннѡ моли́те сп҃сти́сѧ дꙋша́мъ  на́шымъ. 
Сла́ва, и҆ ны́нѣ, самогла́сенъ, гла́съ и҃: 
Дне́сь влⷣка тва́ри, и҆ гдⷭ҇ь сла́вы, на крⷭ҇тѣ̀  пригвожда́етсѧ, и҆ въ рє́бра пробода́етсѧ, же́лчи и҆  ѻ҆́цта вкꙋша́етъ, сла́дость цр҃ко́внаѧ: вѣнце́мъ ѿ  те́рнїѧ ѡ҆блага́етсѧ, покрыва́ѧй нб҃о ѻ҆́блаки:  ѻ҆де́ждою ѡ҆блачи́тсѧ порꙋга́нїѧ, и҆ заꙋша́етсѧ бре́нною  рꙋко́ю, рꙋко́ю созда́вый человѣ́ка. по плеще́ма бїе́нъ  быва́етъ, ѡ҆дѣва́ѧй нб҃о ѻ҆́блаки: заплева̑нїѧ и҆ ра̑ны  прїе́млетъ, поношє́нїѧ и҆ заꙋшє́нїѧ: и҆ всѧ̑ терпи́тъ  менѐ ра́ди ѡ҆сꙋжде́ннагѡ, и҆зба́витель мо́й и҆ бг҃ъ, да  сп҃се́тъ мі́ръ ѿ пре́лести, ꙗ҆́кѡ бл҃гоꙋтро́бенъ. 
Ча́съ а҃-й. И҆ ѿпꙋ́стъ. (л. сѯ҃д ѡ҆б.) 
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е  воскрⷭ҇нїе твоѐ сла́вимъ. 
Прокі́менъ, ѱало́мъ ѻ҃з, гла́съ ѕ҃: То́йже  є҆́сть ще́дръ, и҆ ѡ҆чи́ститъ грѣхѝ и҆́хъ. Сті́хъ:  Внемли́те лю́дїе моѝ зако́нꙋ моемꙋ̀. 
Прⷪ҇ро́чества и҆са́їина чте́нїе. [Глава̀ к҃ѳ, ст.  г҃і-к҃в.] 
Та́кѡ глаго́летъ гдⷭ҇ь: приближа́ютсѧ мнѣ̀ лю́дїе  сі́и оу҆сты̀ свои́ми, и҆ оу҆стна́ми свои́ми почита́ютъ  мѧ̀, се́рдце же и҆́хъ дале́че ѿстои́тъ ѿ менѐ: всꙋ́е  же почита́ютъ мѧ̀, оу҆ча́ще за́повѣдемъ  человѣ́чєскимъ и҆ оу҆че́нїѧмъ. Сегѡ̀ ра́ди сѐ а҆́зъ  приложꙋ̀, є҆́же пресели́ти лю́ди сїѧ̑, и҆ преста́влю  ѧ҆̀, и҆ погꙋблю̀ премꙋ́дрость премꙋ́дрыхъ и҆ ра́зꙋмъ  разꙋ́мныхъ сокры́ю. Го́ре творѧ́щымъ глꙋбо́кѡ совѣ́тъ,  а҆ не гдⷭ҇емъ: го́ре въ та́йнѣ совѣ́тъ творѧ́щымъ, и҆  бꙋ́дꙋтъ во тьмѣ̀ дѣла̀ и҆́хъ, и҆ рекꙋ́тъ: кто́ ны  ви́дѣ; и҆ кто́ ны оу҆разꙋмѣ́етъ, ꙗ҆̀же мы̀ твори́мъ;  Не ꙗ҆́коже ли бре́нїе скꙋде́льника вмѣните́сѧ; є҆да̀  рече́тъ зда́нїе созда́вшемꙋ є҆̀: не ты́ мѧ созда́лъ  є҆сѝ; и҆лѝ творе́нїе сотво́ршемꙋ: не разꙋ́мнѡ мѧ̀  сотвори́лъ є҆сѝ; Не є҆щѐ ли ма́лѡ, и҆ приложи́тсѧ  лїва́нъ, а҆́ки гора̀ херме́ль, и҆ херме́ль въ дꙋбра́вꙋ  вмѣни́тсѧ; И҆ оу҆слы́шатъ въ де́нь ѻ҆́ный глꙋсі́и  словеса̀ кни́ги [сеѧ̀], и҆ и҆̀же во тьмѣ̀, и҆ и҆̀же во  мглѣ̀, ѻ҆́чи слѣпы́хъ оу҆́зрѧтъ. И҆ возра́дꙋютсѧ  ни́щїи ра́ди гдⷭ҇а въ весе́лїи, и҆ ѿча́ѧвшїисѧ  человѣ́цы и҆спо́лнѧтсѧ весе́лїѧ. И҆счезѐ беззако́нникъ,  и҆ поги́бе го́рдый, и҆ потреби́шасѧ всѝ беззако́ннꙋющїи  въ ѕло́бѣ, И҆ творѧ́щїи согрѣша́ти человѣ́ки въ  сло́вѣ: всѣ̑мъ же ѡ҆блича́ющымъ во вратѣ́хъ  претыка́нїе положа́тъ, поне́же соврати́ша въ непра́вдахъ  првⷣнаго. Сегѡ̀ ра́ди та́кѡ глаго́летъ гдⷭ҇ь на до́мъ  і҆а́кѡвль, є҆го́же (л. сѯ҃є) ѡ҆предѣлѝ ѿ  а҆враа́ма: не ны́нѣ постыди́тсѧ і҆а́кѡвъ, нижѐ ны́нѣ  лицѐ своѐ и҆змѣни́тъ і҆и҃ль. Но є҆гда̀ оу҆ви́дѧтъ  ча̑да и҆́хъ дѣла̀ моѧ̑, менѐ ра́ди ѡ҆ст҃ѧ́тъ и҆́мѧ  моѐ, и҆ ѡ҆ст҃ѧ́тъ ст҃а́го і҆а́кѡвлѧ, и҆ бг҃а і҆и҃лева  оу҆боѧ́тсѧ. 
Прокі́менъ, ѱало́мъ ѻ҃и, гла́съ є҃: Помозѝ  на́мъ бж҃е сп҃си́телю на́шъ. Сті́хъ: Бж҃е, прїидо́ша  ꙗ҆зы́цы въ достоѧ́нїе твоѐ. 
И҆ быва́етъ крⷭ҇топоклоне́нїе по ѿпѣ́тїи часѡ́въ,  по послѣ́днемъ трист҃о́мъ. пое́мъ же стїхи̑ры, гла́съ  в҃: Прїиди́те вѣ́рнїи: ли́стъ сл҃в, ѡ҆бор. 
И҆ взе́млетсѧ чⷭ҇тны́й крⷭ҇тъ, и҆ вно́сѧтъ є҆го̀ въ  сосꙋдохрани́тельницꙋ. 
Въ пѧто́къ сре́днїѧ седми́цы ве́чера. 
На Гдⷭ҇и воззва́хъ, поста́вимъ стїхѡ́въ і҃: и҆  пое́мъ самогла́сенъ, два́жды: и҆ д҃ мч҃нчны гла́са, и҆ въ  мине́и д҃. 
Самогла́сенъ, гла́съ з҃: 
Срасте́мъ порабо́тивъ дꙋшѝ моеѧ̀ досто́инство,  ско́тъ бы́хъ: и҆ не могꙋ̀ воззрѣ́ти къ тебѣ̀ вы́шнемꙋ,  но до́лꙋ преклони́всѧ хрⷭ҇тѐ, ꙗ҆́кѡ мыта́рь, молю́сѧ  зовы́й тебѣ̀: бж҃е ѡ҆чи́сти, и҆ сп҃сѝ мѧ̀. 
Сла́ва, поко́инъ, і҆ѡа́нна дамаски́на. 
И҆ ны́нѣ, бг҃оро́диченъ а҃-й, гла́са. Вхо́дъ.  Свѣ́те ти́хїй:  
Прокі́менъ, ѱало́мъ ѻ҃ѳ, гла́съ д҃: Пасы́й  і҆и҃лѧ вонмѝ, наставлѧ́ѧй ꙗ҆́кѡ ѻ҆вча̀ і҆ѡ́сифа.  Сті́хъ: Сѣдѧ́й на херꙋві́мѣхъ ꙗ҆ви́сѧ. 
Бытїѧ̀ чте́нїе. [Глава̀ в҃і, ст. а҃-з҃.] 
Речѐ гдⷭ҇ь а҆вра́мꙋ: и҆зы́ди ѿ землѝ твоеѧ̀,  и҆ ѿ ро́да твоегѡ̀, и҆ ѿ до́мꙋ ѻ҆тца̀ твоегѡ̀, и҆  и҆дѝ въ зе́млю ю҆́же тѝ покажꙋ̀. И҆ сотворю́ тѧ въ  ꙗ҆зы́къ (л. сѯ҃є ѡ҆б.) ве́лїй, и҆ бл҃гословлю́ тѧ, и҆  возвели́чꙋ и҆́мѧ твоѐ, и҆ бꙋ́деши бл҃гослове́нъ. И҆  бл҃гословлю̀ бл҃гословѧ́щыѧ тѧ̀, и҆ кленꙋ́щыѧ тѧ̀  прокленꙋ̀: и҆ бл҃гословѧ́тсѧ ѡ҆ тебѣ̀ всѧ̑ племена̀  зємна́ѧ. И҆ и҆́де а҆вра́мъ, ꙗ҆́коже глаго́ла є҆мꙋ̀  гдⷭ҇ь, и҆ и҆дѧ́ше съ ни́мъ лѡ́тъ. а҆вра́мъ же бѣ̀ лѣ́тъ  седми́десѧти пѧтѝ, є҆гда̀ и҆зы́де ѿ [землѝ]  харра́нъ. И҆ поѧ́тъ а҆вра́мъ са́рꙋ женꙋ̀ свою̀, и҆ лѡ́та  сы́на бра́та своегѡ̀, и҆ всѧ̑ и҆мѣ́нїѧ своѧ̑, є҆ли̑ка  стѧжа́ша, и҆ всѧ́кꙋю дꙋ́шꙋ, ю҆́же стѧжа́ша въ харра́нѣ:  и҆ и҆зыдо́ша поитѝ въ зе́млю ханаа́ню. И҆ про́йде  а҆вра́мъ зе́млю въ долготꙋ̀ є҆ѧ̀, да́же до мѣ́ста  сѷхе́мъ до дꙋ́ба высо́кагѡ: хананє́и же тогда̀ живѧ́хꙋ  въ землѝ [то́й]. И҆ ꙗ҆ви́сѧ гдⷭ҇ь а҆вра́мꙋ, и҆ речѐ  є҆мꙋ̀: сѣ́мени твоемꙋ̀ да́мъ зе́млю сїю̀. и҆ созда̀  та́мѡ а҆вра́мъ же́ртвенникъ гдⷭ҇ꙋ ꙗ҆́вльшемꙋсѧ є҆мꙋ̀. 
Прокі́менъ, ѱало́мъ п҃, гла́съ д҃: Ра́дꙋйтесѧ  бг҃ꙋ помо́щникꙋ на́шемꙋ. Сті́хъ: Прїими́те ѱало́мъ,  и҆ дади́те тѷмпа́нъ. 
При́тчей чте́нїе. [Глава̀ д҃і, ст. є҃і-к҃ѕ.] 
Неѕло́бивый вѣ́рꙋ є҆́млетъ всѧ́комꙋ словесѝ:  кова́рный же прихо́дитъ въ раска́ѧнїе. Премꙋ́дръ  оу҆боѧ́всѧ, оу҆клони́тсѧ ѿ ѕла̀: безꙋ́мный же на  себѐ надѣ́ѧвсѧ, смѣшава́етсѧ со беззако́ннымъ.  Ѻ҆строѧ́ростный без̾ совѣ́та твори́тъ: мꙋ́жъ же  мꙋ́дрый мнѡ́гаѧ терпи́тъ. Раздѣлѧ́ютъ безꙋ́мнїи ѕло́бꙋ:  кова́рнїи же оу҆держа́тъ чꙋ́вство. Попо́лзнꙋтсѧ ѕлі́и  пред̾ бл҃ги́ми, и҆ нечести́вїи послꙋ́жатъ пред̾  две́рьми пра́ведныхъ. Дрꙋ́зи возненави́дѧтъ дрꙋгѡ́въ  оу҆бо́гихъ: дрꙋ́зи же бога́тыхъ мно́зи. Безче́стѧй  оу҆бѡ́гїѧ, согрѣша́етъ: ми́лꙋѧй же ни́щыѧ, бл҃же́нъ.  Заблꙋжда́ющїи [непра́ведницы] дѣ́лаютъ ѕла̑ѧ: млⷭ҇ть же  и҆ и҆́стинꙋ дѣ́лаютъ бл҃гі́и. не вѣ́дѧтъ млⷭ҇ти и҆  вѣ́ры дѣ́лателїе ѕлы́хъ ми́лѡстыни же и҆ вѣ́ры (л.  сѯ҃ѕ) оу҆ дѣ́лателей бл҃ги́хъ. Во всѧ́комъ пекꙋ́щемсѧ  є҆́сть и҆з̾ѻби́лїе: любосла́стный же и҆ безпеча́льный  въ скꙋ́дости бꙋ́детъ. Вѣне́цъ премꙋ́дрыхъ бога́тство  и҆́хъ: житїе́ же безꙋ́мныхъ ѕло̀. И҆зба́витъ ѿ ѕлы́хъ  дꙋ́шꙋ свидѣ́тель вѣ́ренъ: разжиза́етъ же лжи̑выѧ  ле́стный. Въ стра́сѣ гдⷭ҇ни оу҆пова́нїе крѣ́пости:  ча́дѡмъ же свои̑мъ ѡ҆ста́витъ оу҆твержде́нїе [ми́ра]. 


(л. с҃ѯ҃ѕ) 
Въ сꙋббѡ́тꙋ д҃-ѧ седми́цы на оу҆́трени: 
А҆ллилꙋ́їа, и҆ тропарѝ, гла́съ в҃: А҆пⷭ҇ли,  мч҃нцы: Сла́ва: Помѧнѝ гдⷭ҇и: И҆ ны́нѣ: Мт҃и  ст҃а́ѧ: И҆ стїхосло́вїе. Та́же мч҃нчны сѣда́льны  гла́са. По непоро́чныхъ же пое́мъ тропарѝ: Ст҃ы́хъ  ли́къ: И҆ по є҆ктенїѝ сѣда́ленъ ме́ртвенъ, гла́съ  є҃: Поко́й сп҃се на́шъ съ првⷣными: Сла́ва,  коне́цъ: И҆ ны́нѣ, бг҃оро́диченъ: Ѿ дв҃ы возсїѧ́вый:  Та́же канѡ́нъ мине́и, и҆ свѧта́гѡ ѻ҆би́тели, и҆  настоѧ́щыѧ четверопѣ́снцы по чи́нꙋ и҆́хъ.  Четверопѣ́снецъ, є҆гѡ́же краегране́сїе: Пѣ́снь на  мч҃нки, господи́на і҆ѡ́сифа. И҆ стїхосло́вѧтсѧ пѣ̑сни.  Гла́съ д҃. 
Пѣ́снь ѕ҃. 
І҆рмо́съ: Пꙋчи́ною жите́йскою: 
Преидо́сте предѣ́лы плѡтскі́ѧ страда́льцы  мно́гимъ терпѣ́нїемъ, претерпѣ́вше мꙋ̑ки и҆ бѡлѣ́зни.  тѣ́мже всѧ́кꙋю болѣ́знь и҆ ско́рбь ѡ҆блегча́ете, ва́съ  воспѣва́ющихъ. 
Тьма́мъ а҆́гг҃лъ во́инство совокꙋпи́сѧ ст҃ы́хъ  страстоте́рпєцъ, и҆ мо́литъ всебл҃га́го бг҃а,  согрѣше́нїй тьмочи́сленныхъ на́съ и҆зба́вити, ꙗ҆́кѡ  хрⷭ҇тꙋ̀ оу҆годи́вшїи. 
Оу҆мертви́всѧ и҆ во гро́бѣ хрⷭ҇тѐ оу҆снꙋ́въ,  возста́вилъ є҆сѝ мє́ртвыѧ, и҆ въ вѣ́рѣ оу҆ме́ршымъ  дае́ши бл҃гости бога́тство хрⷭ҇тѐ, поко́й ѧ҆̀ со всѣ́ми  ст҃ы́ми. (л. сѯ҃ѕ ѡ҆б.) 
Бг҃оро́диченъ: Бж҃їе бг҃ъ сло́во, и҆скі́й  ѡ҆божи́ти человѣ́ка чⷭ҇таѧ, и҆з̾ тебѐ воплоща́етсѧ, и҆  зе́мленъ ви́дитсѧ: є҆го́же непреста́ннѡ молѝ,  ѡ҆брѣстѝ на́мъ млⷭ҇ть во вре́мѧ ѿвѣ́та. 
И҆́ный господи́на ѳео́дѡра, гла́съ то́йже. 
І҆рмо́съ: Бꙋ́рею грѣхо́вною: 
Пло́ти и҆ кро́ве ст҃і́и не пощадѣ́вше, ко  всѧ́комꙋ мꙋче́нїю ста́сте небоѧ́зненни, хрⷭ҇та̀ не  ѿмета́ющесѧ: тѣ́мже съ нб҃съ низпосла̀ хрⷭ҇то́съ ва́мъ  вѣнцы̀. 
Мꙋ́чєникъ торжество̀ оу҆срѧ́щимъ,  просвѣти́вшесѧ дѣ́тельми, и҆ возопїи́мъ  бг҃одꙋхнове́нными пѣ́сньми: вы̀ є҆стѐ вои́стиннꙋ  денни̑цы на землѝ, хрⷭ҇тѡ́вы мꙋ́чєницы. 
Трⷪ҇ченъ: Трⷪ҇це ст҃а́ѧ сла́влю тѧ̀, є҆стество̀  безнача́льное, є҆ди́наго бг҃а, є҆ди́наго гдⷭ҇а, трѝ  ли́ца, ѻ҆ц҃а̀, сн҃а и҆ дх҃а: нерожде́нна, рожде́нна,  и҆схо́дна, тꙋ́южде и҆ присносꙋ́щнꙋ. 
Бг҃оро́диченъ: Ѽ бл҃же́ннаѧ бг҃оневѣ́сто, ка́кѡ  родила̀ є҆сѝ без̾ мꙋ́жа, и҆ пребыла̀ є҆сѝ ꙗ҆́коже  пре́жде; бг҃а бо родила̀ є҆сѝ, чꙋ́до стра́шное: но  молѝ сп҃сти́сѧ пою́щымъ тѧ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: Оу҆сѣчє́нїѧ оу҆дѡ́въ ва́шихъ зрѧ́ще,  наслажда́стесѧ кровьмѝ ра́дꙋющесѧ: но моли́те ѡ҆ на́съ  прилѣ́жнѡ гдⷭ҇а, мꙋ́чєницы присносла́внїи. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ѿ землѝ созда́вый мѧ̀, и҆ ѡ҆живи́вый мѧ̀, и҆ въ  зе́млю возврати́тисѧ мнѣ̀ па́ки рекі́й, ꙗ҆̀же прїѧ́лъ  є҆сѝ рабы̑ твоѧ̑ оу҆поко́й, и҆ ѿ тлѝ сме́ртныѧ  возведѝ гдⷭ҇и. (л. сѯ҃з) 
І҆рмо́съ: Бꙋ́рею грѣхо́вною погрꙋжа́емь, ꙗ҆́кѡ  во чре́вѣ ки́товѣ содержи́мь, съ прⷪ҇ро́комъ зовꙋ́ ти:  возведѝ ѿ тлѝ живо́тъ мо́й гдⷭ҇и, и҆ сп҃си́ мѧ. 
Конда́къ: Со ст҃ы́ми оу҆поко́й: І҆́косъ:  Са́мъ є҆ди́нъ є҆сѝ безсме́ртный: Ли́стъ к҃  ѡ҆бор. 
Пѣ́снь з҃. 
І҆рмо́съ: Ѡ҆́бразꙋ злато́мꙋ: 
Ѡ҆бо́лкшесѧ страда́льцы въ нетлѣ́нїе  бж҃е́ственное, ѡ҆бнаже́нїемъ тлѣ́нныѧ пло́ти, на́съ  ра́ди пло́ть ѿ нетлѣ́нныѧ прїе́мшемꙋ жены̀, ны́нѣ  предстоитѐ свѣ́тлїи: сегѡ̀ ра́ди мѧ̀ ѡ҆блецы́те во  ѻ҆де́ждꙋ сщ҃е́ннꙋю ѡ҆бнаже́ннаго ѕло́бою. 
Воздержа́нїемъ пожи́вый, страда́льческїй собо́ръ,  воздержа́нїѧ на́съ по́прище оу҆крѣпи́те тещѝ  невозбра́ннѡ, ꙗ҆́кѡ проповѣ́давый хрⷭ҇та̀ на по́прищи  мꙋ́жественнѡ, и҆ предстоѧ́й прⷭ҇то́лꙋ вѣнцено́сный, въ  наслажде́нїе мы́сленнѡ со а҆́гг҃лы. 
Мл҃твами бж҃е твои́хъ ст҃ы́хъ мч҃нкъ, оу҆со́пшыѧ  вѣ́рнѡ рабы̑ твоѧ̑, раѧ̀ жи́тели покажѝ, и҆ свѣ́та  мы́сленнагѡ сподо́би ѧ҆̀, непреста́ннѡ вопїю́щыѧ тебѣ̀:  бл҃гослове́нъ бг҃ъ ѻ҆тцє́въ на́шихъ. 
Бг҃оро́диченъ: Тѧ̀ є҆ди́нꙋ бл҃гꙋ́ю мо́лимъ дв҃о,  ѡ҆ѕло́блєнныѧ ны̀ оу҆бл҃жѝ, и҆ прилѣ́жнѡ хрⷭ҇та̀  молѝ є҆стество́мъ сꙋ́ща бл҃га́го, воздержа́нїѧ вре́мѧ,  бл҃га̑ѧ дѣ́ющымъ, и҆спо́лнити на́мъ пою́щымъ є҆го̀:  бл҃гослове́нъ бг҃ъ ѻ҆тцє́въ на́шихъ. 
И҆́ный. І҆рмо́съ: Глаго́лавый на горѣ̀: 
Возвели́чивый ст҃ы̑ѧ твоѧ̑ всѧ̑, зна́меньми  оу҆диви́въ ѧ҆̀ въ мі́рѣ: бл҃гослове́нъ є҆сѝ во вѣ́ки  гдⷭ҇и бж҃е ѻ҆тцє́въ на́шихъ. (л. сѯ҃з ѡ҆б.) 
Всѧ́кїй ви́дъ ра́нъ проше́дше, и҆ колѣ̑на ваа́лꙋ  не поко́ршесѧ преклони́ти, вѣнцы̀ сла́вы взѧ́сте ѿ  бг҃а хрⷭ҇тѡ́вы мч҃нцы. 
Трⷪ҇ченъ: Во є҆ди́ницѣ трⷪ҇це, покланѧ́емое  сꙋщество̀, ѻ҆́ч҃е, сн҃е и҆ дш҃е, воспѣва́ющыѧ тѧ̀  сохранѧ́й, бж҃е ѻ҆тцє́въ на́шихъ. 
Бг҃оро́диченъ: Дв҃о мт҃и ѻ҆трокови́це  всесвѣ́тлаѧ, є҆ди́на къ бг҃ꙋ хода́тайство, не преста́й  влⷣчце моли́ти сп҃сти́сѧ на́мъ. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь: 
Безсме́ртномꙋ цр҃ю̀ во́инствовавше, и҆ вѣ́рꙋ къ  немꙋ̀ показа́вше соверше́ннꙋю, кро́вь свою̀ мч҃нцы за  него̀ и҆злїѧ́сте. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
И҆дѣ́же свѣ́тъ тво́й жи́зни и҆стека́етъ,  преложѝ ꙗ҆̀же преста́вилъ є҆сѝ ѿ вре́менныхъ,  вѣ̑рныѧ твоѧ̑ рабы̑, гдⷭ҇и бж҃е ѻ҆тє́цъ на́шихъ. 
І҆рмо́съ: Глаго́лавый на горѣ̀ съ мѡѷсе́емъ, и҆  ѡ҆́бразъ дѣ́вства ꙗ҆вле́й въ кꙋпинѣ̀, бл҃гослове́нъ  є҆сѝ бж҃е ѻ҆тє́цъ на́шихъ. 
Пѣ́снь и҃. 
І҆рмо́съ: Во ѻ҆гнѝ пла́меннѣмъ: 
Великоимени́тїи хрⷭ҇тѡ́вы страда́льцы, и҆ честні́и  въ бз҃ѣ, всѧ̑ воспѣва́ющыѧ па̑мѧти ва́шѧ, вели́кихъ  согрѣше́нїй, и҆ та́мошнихъ мꙋ́къ и҆зба́вите ны̀, къ  немꙋ̀ ва́шими вели́кими мл҃твами. 
Ст҃оизбра́нное хрⷭ҇та̀ бг҃а, и҆ тве́рдое  вои́стиннꙋ во́инство, мч҃нкъ собо́ры ѡ҆ст҃и́те на́шъ  оу҆́мъ и҆ се́рдце, въ сїѧ̑ ст҃ы̑ѧ дни̑ пѡ́стныѧ, ва́шими  ст҃ы́ми мл҃твами. 
И҆зба́ви че́рвїѧ мꙋ́чащагѡ, и҆ скре́жета зꙋ́бнагѡ,  гдⷭ҇и, и҆ внѣ́шнїѧ тьмы̀ несвѣти́мыѧ, всѧ̑ ꙗ҆̀же  вѣ́рою прїѧ́лъ (л. сѯ҃и) є҆сѝ: и҆ оу҆чинѝ сїѧ̑,  и҆дѣ́же свѣ́тъ лица̀ твоегѡ̀ хрⷭ҇тѐ, сїѧ́етъ во  вѣ́ки. 
Бг҃оро́диченъ: Крⷭ҇тъ хрⷭ҇то́въ чⷭ҇тны́й, бцⷣе  чⷭ҇таѧ, ви́дѣвшыѧ и҆ ѿ се́рдца поклони́вшыѧсѧ ны̀,  твои́ми ко влⷣцѣ сподо́би мл҃твами, ви́дѣти и҆  стра̑сти честны̑ѧ, страсте́й ѡ҆чище́нныхъ. 
И҆́ный. І҆рмо́съ: Землѧ̀, и҆ всѧ̑ ꙗ҆̀же на не́й: 
Ѽ до́брагѡ и҆змѣне́нїѧ, и҆́мже ѡ҆брѣто́сте  сме́ртїю живо́тъ, сщ҃енномч҃нцы хрⷭ҇тѡ́вы, ѻ҆гнѧ̀ и҆  меча̀, мра́за и҆ ѕвѣре́й ника́коже оу҆боѧ́вшесѧ, и҆  вопїю́ще: по́йте гдⷭ҇а, и҆ превозноси́те во всѧ̑ вѣ́ки. 
Горѣ̀ ли́къ а҆́гг҃льскїй, до́лѣ же мы̀ земні́и,  хва́лимъ мч҃нцы хрⷭ҇тѡ́вы, стра̑ннаѧ страда̑нїѧ, и҆  по́двиги ва́шегѡ мꙋ́жества, бл҃гословѧ́ще, пою́ще гдⷭ҇а,  и҆ превозносѧ́ще во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Свѣ́тъ, живо́тъ же и҆ животы̀, почита́ю тѧ̀  ѻ҆ц҃а̀, и҆ сн҃а, и҆ дх҃а и҆схо́дна, є҆стество̀  є҆ди́но, трѝ ѵ҆поста̑си, бг҃а є҆ди́наго поѧ̀,  бл҃гословлю́ тѧ, пою́ тѧ гдⷭ҇а, и҆ превозношꙋ́ тѧ во всѧ̑  вѣ́ки. 
Бг҃оро́диченъ: Кто̀ не воспое́тъ тѧ̀ ѿ  земноро́дныхъ, нескве́рнаѧ чⷭ҇таѧ голꙋби́ца; ты́ бо  родила̀ є҆сѝ на́мъ свѣ́тъ вели́кїй, жи́зни бога́тство,  і҆и҃са сп҃са: є҆го́же пое́мъ хва́лѧще ꙗ҆́кѡ гдⷭ҇а, и҆  превозно́симъ во всѧ̑ вѣ́ки. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
По́двиги чꙋ̑дныѧ, мч҃нцы, сла́вѧще ва́шѧ,  бл҃годѣ́телѧ и҆ бг҃а бл҃гослови́мъ и҆ покланѧ́емсѧ, на  по́прище по́двигѡвъ ва́съ оу҆крѣпи́вшаго: є҆го́же  превозно́симъ во всѧ̑ вѣ́ки. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ты̀ сме́рти и҆ живота̀ гдⷭ҇ь сы́й и҆ бг҃ъ,  преста́вльшихсѧ бл҃гоче́стнѡ воздвиза́ѧй, та́мѡ преложѝ  въ (л. сѯ҃и ѡ҆б.) селе́нїихъ првⷣныхъ, бл҃гословѧ́щыѧ,  пою́щыѧ тѧ̀ гдⷭ҇и, и҆ превозносѧ́щыѧ во всѧ̑ вѣ́ки. 
І҆рмо́съ: Землѧ̀, и҆ всѧ̑ ꙗ҆̀же на не́й, мо́ре и҆  всѝ и҆сто́чницы, небеса̀ небе́съ, свѣ́тъ и҆ тьма̀,  мра́зъ и҆ зно́й, сы́нове человѣ́честїи, сщ҃е́нницы  бл҃гослови́те гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. 
І҆рмо́съ: Ꙗ҆́кѡ сотворѝ мнѣ̀: 
Свѣти́льницы сꙋ́ще неле́стнїи, хрⷭ҇тѡ́вы  страда́льцы, просвѣти́те на́шѧ по́мыслы, оу҆тверди́те  твори́ти свѣтоза̑рнаѧ и҆ чⷭ҇таѧ бж҃їѧ хотѣ̑нїѧ. 
Ѻ҆рꙋ̑жїѧ зрите́сѧ закала́ющаѧ врагѝ, до́блїи  хрⷭ҇тѡ́вы страда́льцы: но и҆зба́вите на́съ ѿ стрѣ́лъ  лꙋка́вагѡ предста́тельствы ва́шими. 
Поко́й ще́дре въ нѣ́дрѣхъ а҆враа́мовыхъ рабы̑  твоѧ̑, вѣ́рою ѿ на́съ ѿше́дшыѧ, къ тебѣ̀  всѧ́ческихъ зижди́телю и҆ пребл҃го́мꙋ. 
Бг҃оро́диченъ: Пло́ти моеѧ̀ оу҆мертвѝ  движє́нїѧ, бг҃а пло́тїю ро́ждшаѧ па́че оу҆ма̀, и҆  пода́ждь просвѣще́нїе мы́сли мое́й, чи́стый ѻ҆́блакъ  сꙋ́щи свѣ́та. 
И҆́ный. І҆рмо́съ: Велича́емъ всѝ: 
Воспѣва́емъ всѝ па̑мѧти ва́шѧ, мч҃нцы  прехва́льнїи, по́двиги ви́дѧще сщ҃е́нныхъ ва́шихъ  страда́нїй, и҆ оу҆диви́вшесѧ хрⷭ҇та̀ велича́емъ. 
Дрꙋ́гъ ко дрꙋ́гꙋ стра́ждꙋще глаго́лахꙋ  стрⷭ҇тоте́рпцы: пло́ти не пощади́мъ, прїиди́те,  оу҆́мремъ ѡ҆ хрⷭ҇тѣ̀, да во всѧ̑ вѣ́ки поживе́мъ  ликꙋ́ющѣ непреста́ннѡ. 
Трⷪ҇ченъ: Ѽ трⷪ҇це во є҆ди́номъ є҆стествѣ̀,  тѧ̀ воспѣва́ющыѧ, ѻ҆́ч҃е нерожде́нный, и҆ рожде́нный  сн҃е, и҆ дш҃е и҆схо́дный, твое́ю млⷭ҇тїю невреди́мы  соблюдѝ. (л. сѯ҃ѳ) 
Бг҃оро́диченъ: Ра́дꙋйсѧ всечⷭ҇тна́ѧ чⷭ҇таѧ,  двⷭ҇тва похвало̀, ма́терей оу҆твержде́нїе, человѣ́кѡвъ  по́моще, и҆ мі́ра ра́досте, мр҃і́е мт҃и, и҆ рабо̀ бг҃а  на́шегѡ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ли́че ст҃ы́хъ, прїимѝ мольбꙋ̀ мою̀: и҆ ꙗ҆́кѡ  сподо́билъ мѧ̀ є҆сѝ крⷭ҇тъ цѣлова́ти, и҆  сп҃си́тельнѣй стрⷭ҇ти поклони́тисѧ мнѣ̀, хрⷭ҇та̀  моли́те. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Ѡ҆сла́би, ѡ҆ста́ви ще́дре, къ тебѣ̀  чл҃вѣколю́бцꙋ преста́влєннымъ, и҆ си́хъ поко́й въ  селе́нїихъ и҆збра́нныхъ: ты́ бо є҆сѝ жи́знь и҆  воскрⷭ҇нїе. 
І҆рмо́съ: Велича́емъ всѝ чл҃вѣколю́бїе твоѐ,  хрⷭ҇тѐ сп҃се на́шъ, сла́во ра̑бъ твои́хъ, и҆ вѣ́нче  вѣ́рныхъ, возвели́чивый па́мѧть ро́ждшїѧ тѧ̀. 
Є҆ѯапостїла́рїи, пи́саны въ сꙋббѡ́тꙋ в҃-ю поста̀.  Ли́стъ рп҃г ѡ҆бор. На хвали́техъ мч҃нчны гла́са. На  стїхо́внѣ же подо́бны господи́на ѳеофа́на. На лїтꙋргі́и  и҆з̾ѡбрази́тєльнаѧ, и҆ бл҃жє́нны гла́са. Прокі́менъ,  а҆пⷭ҇ла ме́ртвенъ. А҆по́столъ, зача́ло тг҃і. И҆ за  оу҆поко́й: къ корі́нѳѧнѡмъ, зача́ло рѯ҃г. А҆ллилꙋ́їа,  ме́ртвенъ. Є҆ѵⷢ҇лїе ма́рка, зача́ло л҃а. И҆ за  оу҆поко́й, ѿ і҆ѡа́нна, зача́ло ѕ҃і. Прича́стенъ:  Ра́дꙋйтесѧ првⷣнїи: Дрꙋгі́й за оу҆поко́й:  Бл҃же́ни, ꙗ҆̀же и҆збра́лъ: 


Недѣ́лѧ четве́ртаѧ ст҃ы́хъ постѡ́въ. 
Въ сꙋббѡ́тꙋ ве́чера стїхи̑ры воскрⷭ҇ны г҃, и҆  а҆натѡ́лїевы д҃, и҆ мине́и г҃. И҆́нїи же послѣ́днѣйшїи  ѡ҆предѣли́ша пѣ́тисѧ послѣ́дованїю ст҃а́гѡ і҆ѡа́нна  лѣ́ствичника. Стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѻ҆́тче і҆ѡа́нне прпⷣбне, вы́нꙋ вои́стиннꙋ бж҃їѧ  въ горта́ни возношє́нїѧ носи́лъ є҆сѝ поꙋча́ѧсѧ  дѣ́тельнѣйшымъ, бг҃одꙋхновє́ннымъ словесє́мъ  всемꙋ́дре, и҆ ѿтꙋ́дꙋ и҆стека́емою бл҃года́тїю  ѡ҆богати́лсѧ є҆сѝ, бы́въ бл҃же́нъ, нечести́выхъ всѣ́хъ  совѣ́тѡванїѧ низвраща́ѧ. 
Подо́бенъ: 
Ѻ҆́тче і҆ѡа́нне пресла́вне, сле́зъ и҆сто́чники  дꙋ́шꙋ ѡ҆чи́стивъ, и҆ всено́щными стоѧ́нїи бг҃а  оу҆млⷭ҇тививъ, воспери́лсѧ є҆сѝ къ любле́нїю сегѡ̀  бл҃же́нне и҆ красотѣ̀: є҆ѧ́же досто́йнѡ ны́нѣ  наслажда́ешисѧ, непреста́ннѡ ра́дꙋѧсѧ, со страда́льцы  твои́ми бг҃омꙋ́дре прпⷣбне. 
Подо́бенъ: 
Ѻ҆́тче і҆ѡа́нне прпⷣбне, воспери́въ оу҆́мъ къ  бг҃ꙋ вѣ́рою, мїрска́гѡ смѣше́нїѧ ѡ҆мерзи́лъ є҆сѝ  непостоѧ́нное: и҆ крⷭ҇тъ тво́й воспрїи́мъ, всеви́дцꙋ  послѣ́довалъ є҆сѝ: тѣ́ло неѡбꙋзда́нное, по́двигами  ѡ҆бꙋче́нїѧ, по́мыслꙋ порабо́тивъ, крѣ́постїю  бж҃е́ственнагѡ дх҃а. 
Сла́ва, гла́съ є҃: Прпⷣбне ѻ҆́тче, гла́са  є҆ѵⷢ҇лїа гдⷭ҇нѧ послꙋ́шавъ, мі́ръ ѡ҆ста́вилъ є҆сѝ,  бога́тство и҆ сла́вꙋ нивочто́же вмѣни́въ. ѿѻнꙋ́дꙋже  всѣ̑мъ возопи́лъ є҆сѝ: возлюби́те бг҃а, и҆ ѡ҆брѧ́щете  бл҃года́ть вѣ́чнꙋю. ничто́же предпочти́те па́че любвѐ  є҆гѡ̀, да є҆гда̀ прїи́детъ во сла́вѣ (л. с҃ѻ) свое́й,  ѡ҆брѧ́щете оу҆покое́нїе со всѣ́ми ст҃ы́ми, и҆́хже  мл҃твами хрⷭ҇тѐ сохранѝ, и҆ сп҃сѝ дꙋ́шы на́шѧ.  
И҆ ны́нѣ, бг҃оро́диченъ а҃-й гла́са. На стїхо́внѣ  стїхи̑ры ѻ҆смогла́сника. Сла́ва, прпⷣбнагѡ, гла́съ в҃.  Самогла́сенъ: 
На землѝ а҆́гг҃ла, и҆ на нб҃сѣ́хъ человѣ́ка  бж҃їѧ, мі́ра бл҃гоꙋкраше́нїе, наслажде́нїе бл҃ги́хъ,  добродѣ́телей по́стническихъ похвалꙋ̀, і҆ѡа́нна  почти́мъ: насажде́нъ бо въ домꙋ̀ бж҃їи, процвѣтѐ  пра́веднѡ, и҆ ꙗ҆́кѡ ке́дръ въ пꙋсты́ни оу҆мно́жи стада̀  хрⷭ҇тѡ́ва слове́сныхъ ѻ҆ве́цъ, въ преподо́бїи и҆  пра́вдѣ. 
И҆ ны́нѣ, бг҃оро́диченъ, гла́съ то́йже: Ѽ  чꙋдесѐ но́вагѡ: Ны́нѣ ѿпꙋща́еши: 
Тропа́рь, гла́съ а҃: 
Пꙋсты́нный жи́тель и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ бг҃оно́се ѻ҆́тче на́шъ  і҆ѡа́нне: посто́мъ, бдѣ́нїемъ, мл҃твою нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы  вѣ́рою притека́ющихъ тѝ. сла́ва да́вшемꙋ тѝ  крѣ́пость: сла́ва вѣнча́вшемꙋ тѧ̀: сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. 
На оу҆́трени, 
по ѻ҆бы́чномъ послѣ́дованїи канѡ́ны: воскрⷭ҇ный съ  бг҃оро́дичнымъ, на ѕ҃: и҆ настоѧ́щїй трїѡ́ди, на д҃: и҆  ст҃а́гѡ на д҃. Канѡ́нъ трипѣ́снца, гла́съ є҃. 
Пѣ́снь а҃. 
І҆рмо́съ: Сп҃си́телю бг҃ꙋ: 
Оу҆подо́бихсѧ хрⷭ҇тѐ въ рꙋ́цѣ разбо́йникѡвъ  впа́дшемꙋ, и҆ бїе́ньми є҆́ле жи́вꙋ ѿ си́хъ  ѡ҆ста́вленномꙋ сп҃се: и҆ а҆́зъ си́це оу҆ѧ́звленъ є҆́смь  грѣхѝ мои́ми. (л. с҃ѻ ѡ҆б.) 
Не пре́зри менѐ недꙋ́гꙋюща лю́тѡ, вопїѧ́ше сп҃се  рыда́ѧ, на разбѡ́йники бога́тство и҆знꙋри́вый твоѐ. и҆  а҆́зъ си́це молю́сѧ: оу҆ще́дри и҆ сп҃си́ мѧ. 
Оу҆врачева́вый мѧ̀ оу҆бїе́нъ и҆мꙋ́ща оу҆́мъ  грѣхѝ въ ꙗ҆́звахъ, ѿ разбо́йникѡвъ непра́ведныхъ и҆  лꙋка́выхъ помышле́нїй, хрⷭ҇тѐ сп҃се, сп҃си́ мѧ ꙗ҆́кѡ  многоми́лостивый. 
Бг҃оро́диченъ: Пречⷭ҇таѧ мт҃и хрⷭ҇то́ва,  вопло́щшагосѧ и҆з̾ тебѐ, и҆ ѿ нѣ́дръ роди́телѧ не  ѿлꙋ́чшасѧ бг҃а, непреста́ннѡ молѝ, ѿ всѧ́кагѡ  ѡ҆бстоѧ́нїѧ сп҃стѝ, ꙗ҆̀же созда̀. 
И҆́ный канѡ́нъ прпⷣбнагѡ, гла́съ и҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ: 
Во свѣ́тъ невеще́ственный и҆ оу҆́мный, ѿ  печа́ли веще́ственныхъ восте́къ і҆ѡа́нне прпⷣбне,  мл҃твами твои́ми ко гдⷭ҇ꙋ просвѣти́ мѧ. 
Ꙗ҆́кѡ воздержа́нїѧ сла́дость сса́въ, ѿри́нꙋлъ  є҆сѝ го́ресть сласте́й: тѣ́мже па́че ме́да и҆ со́та  оу҆слажда́еши ѻ҆́тче, чꙋ̑вства на̑ша. 
Возше́дъ на высотꙋ̀ добродѣ́телей, до́лѣ  плѣ́жꙋщыѧ поплева́въ сла̑сти, сла́дость ꙗ҆ви́лсѧ є҆сѝ  сп҃се́нїѧ, прпⷣбне ѻ҆́тче, ста́дꙋ твоемꙋ̀. 
Бг҃оро́диченъ: Премꙋ́дрость и҆ сло́во ѻ҆́ч҃ее  несказа́ннѡ ро́ждшаѧ, дꙋшѝ моеѧ̀ лю́тꙋю оу҆врачꙋ́й  ꙗ҆́звꙋ, и҆ се́рдца болѣ́знь оу҆кротѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. 
І҆рмо́съ: Оу҆твердѝ ны̀ бж҃е: 
Пꙋте́мъ житїѧ̀ хрⷭ҇тѐ, лю́тѣ пꙋтеше́ствꙋѧ,  оу҆ѧ́звленъ є҆́смь ѿ разбѡ́йникъ въ страсте́хъ: но  возста́ви мѧ̀ молю́сѧ. (л. сѻ҃а) 
Разби́ша оу҆́мъ мо́й разбо́йницы, и҆ ѡ҆ста́виша  мѧ̀ въ ꙗ҆́звахъ є҆́ле жи́ва прегрѣше́нїй мои́хъ: но  и҆сцѣли́ мѧ гдⷭ҇и. 
Ѡ҆бнажи́ша мѧ̀ сп҃се хрⷭ҇тѐ, за́повѣдей твои́хъ  стра̑сти, и҆ сластьмѝ оу҆ѧзви́хсѧ: но и҆зле́й на мѧ̀  млⷭ҇ть. 
Бг҃оро́диченъ: Молѝ непреста́ннѡ чⷭ҇таѧ,  проше́дшаго и҆з̾ чре́слъ твои́хъ, и҆зба́витисѧ ле́сти  дїа́воли, пою́щымъ тѧ̀ мт҃рь бж҃їю. 
И҆́ный. І҆рмо́съ: Ты̀ є҆сѝ оу҆твержде́нїе: 
Попали́лъ є҆сѝ оу҆́глемъ ѡ҆бꙋче́нїѧ пресла́внѡ  страсте́й те́рнїе, и҆ согрѣва́еши мона́шествꙋющихъ  состоѧ̑нїѧ. 
Мѵ́ро ѡ҆сщ҃е́нїѧ ѿ по́стническихъ преподо́бне  а҆рѡма̑тъ, ве́сь сложи́лсѧ є҆сѝ въ воню̀ бл҃гоꙋха́нїѧ  бж҃їѧ. 
Въ зако́нѣхъ ѡ҆бꙋче́нїѧ поꙋча́ѧсѧ, стра̑сти  потопи́лъ є҆сѝ, ꙗ҆́коже и҆ны̑ѧ ны́нѣ фараѡні́ты,  тече́нїемъ сле́зъ твои́хъ. 
Бг҃оро́диченъ: Оу҆ста́ви моѐ непостоѧ́нное  помышле́нїй, чⷭ҇таѧ, смꙋще́нїе, мт҃и бж҃їѧ, къ сн҃ꙋ  твоемꙋ̀ направлѧ́ющи движе́нїе. 
Сѣда́ленъ, гла́съ є҃. 
Подо́бенъ: Стра́нное: 
Пречи́стый крⷭ҇тъ тво́й, сп҃се на́шъ, ꙗ҆́кѡ  ѻ҆рꙋ́жїе сп҃се́нїѧ содержа́ще, тѣ́мъ тебѣ̀ вопїе́мъ:  сп҃си́ ны пострада́вый во́лею ѡ҆ на́съ, всѣ́хъ бж҃е,  ꙗ҆́кѡ многомлⷭ҇тивый. 
Сла́ва, прпⷣбнагѡ, гла́съ д҃. 
Подо́бенъ: Вознесы́йсѧ: 
Добродѣ́тельми къ нб҃сѝ возсїѧ́вый, водрꙋже́нъ  ꙗ҆́вѣ, возше́лъ є҆сѝ къ бг҃овидѣ́нїѧ неизмѣ́римой  глꙋбинѣ̀ бл҃гоче́стнѡ: всѧ̑ оу҆́бѡ побѣди́въ  де́мѡнскїѧ кѡ́зни, покрыва́еши же человѣ́ки ѿ вре́да  си́хъ, і҆ѡа́нне, лѣ́ствице добродѣ́телей: и҆ ны́нѣ  мо́лишисѧ сп҃сти́сѧ рабѡ́мъ твои̑мъ. (л. сѻ҃а ѡ҆б.) 
И҆ ны́нѣ, бг҃оро́диченъ. Подо́бенъ: 
На престо́лѣ херꙋві́мскомъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧйсѧ, ꙗ҆́кѡ на престо́лѣ  сѣди́тъ ст҃ѣ́мъ свое́мъ влⷣчце, въ нѣ́дрѣхъ твои́хъ  пло́тски: бг҃ъ бо воцр҃и́выйсѧ та́кѡ над̾ всѣ́ми  ꙗ҆зы́ки, и҆ разꙋ́мнѡ ны́нѣ пое́мъ є҆мꙋ̀: є҆го́же и҆  ты̀ чⷭ҇таѧ молѝ, сп҃сти́сѧ рабѡ́мъ твои̑мъ. 
Пѣ́снь д҃. 
І҆рмо́съ: Оу҆слы́шахъ гдⷭ҇и слꙋ́хъ тво́й: 
Разбѡ́йницы ѡ҆крадо́ша моѐ дѣѧ́нїе  бж҃е́ственное, и҆ ѡ҆ста́виша мѧ̀ ꙗ҆́звами мꙋ́чима. 
И҆звлеко́ша мѧ̀ сп҃се за́повѣдей твои́хъ,  непостоѧ̑ннаѧ помышлє́нїѧ моѧ̑, ѿѻнꙋ́дꙋже  оу҆ѧ́звленъ є҆́смь прегрѣше́ньми. 
Леѵі́тъ ра́нами оу҆ѧ́звленна, ꙗ҆́кѡ ви́дѣ мѧ̀,  ми́мѡ и҆́де, сп҃се мо́й: но ты́ мѧ сп҃сѝ. 
Бг҃оро́диченъ: Гдⷭ҇ственнѡ прославлѧ́емъ тѧ̀ бцⷣе  безневѣ́стнаѧ, и҆ къ твоемꙋ̀ приста́нищꙋ вѣ́рнїи  прибѣга́емъ. 
И҆́ный. І҆рмо́съ: Оу҆слы́шахъ гдⷭ҇и: 
Ꙗ҆́кѡ цвѣ́тникъ бл҃гово́ннѣйшїй, и҆  добродѣ́телей ра́й ѡ҆дꙋшевле́нный, воздержа́нїе  процвѣ́лъ є҆сѝ, и҆́мже всѧ̑ напита́лъ є҆сѝ чтꙋ́щыѧ  тѧ̀. 
Законоположи́телѧ ѡ҆бꙋче́нїѧ, и҆ мона́хѡвъ  пра́вило кротча́йшее, ꙗ҆́кѡ мѡѷсе́а тѧ̀ и҆ дв҃да  вои́стиннꙋ, стѧжа́вше ѻ҆́тче, оу҆бл҃жа́емъ. 
Насажде́нъ на вода́хъ воздержа́нїѧ, ꙗ҆ви́лсѧ  є҆сѝ бл҃же́нне, розга̀ ѻ҆́тче бл҃гоцвѣтꙋ́щаѧ,  бл҃гоче́стїѧ гро́зды произносѧ́щаѧ. 
Бг҃оро́диченъ: Под̾ лѣ́томъ быва́ема, ѿ  ѻ҆ц҃а̀ безлѣ́тнѡ возсїѧ́вша, бг҃омт҃и на́мъ родила̀  є҆сѝ: є҆го́же молѝ сп҃стѝ пою́щыѧ тѧ̀. (л. сѻ҃в) 
Пѣ́снь є҃. 
І҆рмо́съ: оу҆́тренююще вопїе́мъ тѝ: 
І҆и҃се, посѣтѝ ра̑ны дꙋшѝ моеѧ̀, ꙗ҆́коже  дре́вле въ рꙋ́цѣ впа́дшагѡ разбѡ́йничи, и҆ оу҆врачꙋ́й  болѣ́знь мою̀ хрⷭ҇тѐ, молю́сѧ. 
Болѣ́зненнѡ ꙗ҆́звами и҆знемого́хъ, хрⷭ҇тѐ мо́й,  прегрѣше́нїй, и҆ ѿтꙋ́дꙋ на́гъ лежꙋ̀ добродѣ́телей  бж҃е́ственныхъ: молю̀, сп҃си́ мѧ. 
І҆ере́й ꙗ҆́коже ви́дѣ мѧ̀, и҆ леѵі́тъ не  возмо́же ꙗ҆́вѣ, мимоидо́ша бо мѧ̀: но са́мъ ꙗ҆́кѡ  бл҃гоꙋтро́бенъ, ны́нѣ сп҃се́нїе по́далъ, и҆ сп҃слъ  є҆сѝ. 
Бг҃оро́диченъ: Не пре́зри влⷣко ѻ҆каѧ́ннагѡ  менѐ, молю́сѧ, оу҆ѧ́звленнагѡ оу҆мо́мъ болѣ́зненнѡ  ѿ разбѡ́йникъ: но оу҆ще́дри мл҃твами сп҃се, ро́ждшїѧ  тѧ̀. 
И҆́ный. І҆рмо́съ: Вскꙋ́ю мѧ̀ ѿри́нꙋлъ є҆сѝ: 
Погаси́въ всѧ̑ стра̑сти, росо́ю подвигѡ́въ твои́хъ  ѻ҆́тче бл҃же́нне, ѻ҆би́льнѡ возже́гъ ѻ҆гне́мъ любвѐ  и҆ вѣ́ры, воздержа́нїѧ свѣти́льникъ, и҆ просвѣще́нїе  безстра́стїѧ, и҆ днѐ сы́нъ бы́лъ є҆сѝ. 
Вѣ́ры гро́здъ, бж҃е́ственнымъ земледѣ́лїемъ  твои́мъ ѻ҆́тче воспита́лъ є҆сѝ, и҆ въ точи̑ла вложи́лъ  є҆сѝ, и҆ воздѣ́лалъ є҆сѝ трꙋды̀ ѡ҆бꙋче́нїѧ,и҆ ча́шꙋ  и҆спо́лнь дх҃о́внꙋю воздержа́нїѧ: весели́ши сердца̀  ста́да твоегѡ̀. 
Претерпѣ́въ до́брѣ прило́ги и҆ ꙗ҆́звы  проти́вныхъ врагѡ́въ, ꙗ҆ви́лсѧ є҆сѝ сто́лпъ  терпѣ́нїѧ, оу҆твержда́ѧ ста́до твоѐ па́лицею  бж҃е́ственною, на па́жити воздержа́нїѧ, и҆ на водѣ̀  воспитова́ѧ бл҃же́нне. 
Бг҃оро́диченъ: Рѣ́чемъ твои́хъ оу҆сте́нъ  всечⷭ҇таѧ послѣ́дꙋюще, тѧ̀ оу҆бл҃жа́емъ: съ тобо́ю бо  вои́стиннꙋ вели̑чїѧ сотвори́вый гдⷭ҇ь возвели́чи тѧ̀, и҆  и҆́стиннꙋю бж҃їю мт҃рь, рожде́йсѧ и҆з̾ чре́ва твоегѡ̀  показа̀. (л. сѻ҃в ѡ҆б.) 
Пѣ́снь ѕ҃. 
І҆рмо́съ: Ѡ҆бы́де мѧ̀ бе́здна: 
Страстьмѝ и҆жди́хъ житїѐ бж҃е́ственное влⷣко,  и҆ всѧ́кѡ прегрѣше́ньми лю́тѣ оу҆ѧ́звенъ, прибѣго́хъ  къ тебѣ̀: оу҆ще́дри мѧ̀, молю́сѧ. 
Расхи́тиша бога́тство моѐ, и҆ ꙗ҆́коже ме́ртва  мѧ̀ ѡ҆ста́виша разбѡ́йницы, страстьмѝ оу҆́мъ мо́й  оу҆ѧзви́вше: но оу҆ще́дривъ сп҃си́ мѧ гдⷭ҇и. 
Ꙗ҆́кѡ ви́дѣ леѵі́тъ мою̀ ра̑нъ болѣ́знь,  ꙗ҆́звъ не терпѧ̀, мимои́де мѧ̀: са́мъ же чл҃вѣколю́бче,  и҆злїѧ́лъ мѝ є҆сѝ бога́тꙋю твою̀ млⷭ҇ть. 
Бг҃оро́диченъ: Кꙋпинꙋ́ тѧ неѡпали́мꙋю, и҆ го́рꙋ,  и҆ лѣ́ствицꙋ ѡ҆дꙋшевле́ннꙋю, и҆ две́рь нбⷭ҇нꙋю,  досто́йнѡ сла́вимъ, мр҃і́е пресла́внаѧ, правосла́вныхъ  похвало̀. 
И҆́ный. І҆рмо́съ: Ѡ҆чи́сти мѧ̀ сп҃се: 
Прїѧ́лъ є҆сѝ въ дꙋшѝ бж҃е́ственное бога́тство  дх҃а, непоро́чнꙋю мл҃твꙋ, чистотꙋ̀, че́стность, бдѣ́нїе  всегда́шнее, воздержа́нїѧ трꙋды̀, и҆́миже до́мъ позна́лсѧ  є҆сѝ бж҃їй. 
Вещества̀ є҆́же до́лѣ, премꙋ́дре, прете́клъ  є҆сѝ хꙋ́дость, невеще́ственною же мл҃твою оу҆́мъ  воспери́въ, и҆ вы́шнѧгѡ оу҆покое́нїѧ ꙗ҆ви́лсѧ є҆сѝ  наслѣ́дникъ, соверше́нства ра́ди житїѧ̀. 
По́тами по́стническими оу҆́глїе стрѣ́лъ  вра́жїихъ оу҆гаси́лъ є҆сѝ вои́стиннꙋ, и҆ ѻ҆́гнь  вѣ́ры возсїѧ́въ, попали́лъ є҆сѝ невѣ́рїѧ, є҆ресе́й  шата̑нїѧ. 
Бг҃оро́диченъ: Возсїѧ̀ ѿ сїѡ́на вы́шнѧгѡ  бл҃голѣ́пїе, предложе́нїемъ пло́ти по соедине́нїю  неизрече́нномꙋ, и҆з̾ тебѐ неискꙋсобра́чнаѧ  ѡ҆бложе́нное, и҆ мі́ръ просвѣтѝ. (л. сѻ҃г) 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
На высотѣ̀ гдⷭ҇ь воздержа́нїѧ и҆́стинна тѧ̀  положѝ, ꙗ҆́коже ѕвѣздꙋ̀ неле́стнꙋю, свѣтоводѧ́щꙋю  концы̀, наста́вниче і҆ѡа́нне ѻ҆́тче на́шъ. 
І҆́косъ: До́мъ бж҃їй ꙗ҆́кѡ вои́стиннꙋ, самаго̀  себѐ содѣ́лалъ є҆сѝ ѻ҆́тче, бж҃е́ственными твои́ми  добродѣ́тельми: ꙗ҆́вѣ оу҆краси́въ ꙗ҆́кѡ зла́то  свѣ́тлое, вѣ́рꙋ, наде́ждꙋ, и҆ любо́вь и҆́стиннꙋю:  бж҃е́ствєнныѧ зако́ны и҆злага́ѧ, воздержа́нїемъ  ѡ҆бꙋчи́всѧ ꙗ҆́кѡ безпло́тный: ра́зꙋмъ, мꙋ́жество,  цѣломꙋ́дрїе стѧжа́въ, смире́нїе, и҆́мже возне́слсѧ  є҆сѝ. тѣ́мже и҆ просвѣти́лсѧ є҆сѝ мл҃твами  непреста́нными, и҆ нбⷭ҇наѧ прїѧ́лъ є҆сѝ селє́нїѧ,  наста́вниче і҆ѡа́нне ѻ҆́тче на́шъ. 
Та́же чте́тсѧ сѷнаѯа́рїи дневны́й. 
Посе́мъ житїѐ прпⷣбнагѡ ѻ҆тца̀ на́шегѡ і҆ѡа́нна  лѣ́ствичника, въ ми́рѣ сконча́вшагѡсѧ. Стїхѝ: 
И҆́же пло́тїю и҆ живы́й, ме́ртвъ сы́й і҆ѡа́ннъ, 
Вѣ́чнѡ живе́тъ, и҆ ме́ртвъ ꙗ҆́вльсѧ  бездыха́нный: 
Списа́нїе ѡ҆ста́вль лѣ́ствицꙋ восхожде́нїѧ, 
Показꙋ́етъ своегѡ̀ пꙋ́ть восхожде́нїѧ. 
І҆ѡа́ннъ оу҆́мре въ тридесѧ́тый де́нь. 
И҆́же шестина́десѧти лѣ́тъ сы́й, и҆ ѻ҆строꙋ́мный  сы́й, принесѐ себѐ бг҃ꙋ же́ртвꙋ сщ҃е́ннѣйшꙋю, на  сїна́йскꙋю го́рꙋ возше́дъ. Та́же по девѧтина́десѧтихъ  лѣ́тѣхъ воста́въ прихо́дитъ въ безмо́лвїѧ по́прище ѿ  пѧтѝ зна́менїи кѷрїа́ка: во ѻ҆би́тель пале́стры  дости́гъ, на мѣ́сто глаго́лемое ѳѡ́ла, четы́редесѧть  лѣ́тъ пожи́въ, при́снѡ разжига́емь любо́вїю, и҆  ѻ҆гне́мъ бж҃е́ственныѧ любвѐ. Ꙗ҆дѧ́ше оу҆́бѡ всѧ̑,  ꙗ҆̀же непоро́чнѡ присто́ѧхꙋ за́повѣди, но оу҆мѣ́реннѡ  ѕѣлѡ̀, и҆ въ се́мъ го́рдости ро́гъ сломлѧ́ѧ  всепремꙋ́дрѡ. Но и҆сто́чникъ сле́зъ є҆гѡ̀ кі́й оу҆́мъ  и҆зре́клъ бы; Сна́ же причаща́шесѧ, є҆ли́кѡ оу҆ма̀  сꙋществꙋ̀ бдѣ́нїемъ не вреди́тисѧ. Тече́нїе (л. сѻ҃г  ѡ҆б.) же є҆гѡ̀ мл҃тва бѧ́ше при́снаѧ, и҆ къ бг҃ꙋ любо́вь  безмѣ́рнаѧ. Си́ми всѣ́ми бг҃оꙋго́днѡ пожи́въ  и҆справле́ньми, и҆ лѣ́ствицꙋ списа́вый, словеса̀  оу҆че́нїѧ и҆зложи́въ, и҆ и҆спо́лненъ бл҃гости досто́йнѡ  оу҆поко́исѧ въ гдⷭ҇ѣ, мнѡ́га и҆ и҆на̑ѧ списа̑нїѧ  ѡ҆ста́вивъ. Є҆гѡ́же мл҃твами бж҃е поми́лꙋй, и҆ сп҃сѝ  на́съ. 
Пѣ́снь з҃. 
І҆рмо́съ: Превозноси́мый ѻ҆тцє́въ: 
Разбѡ́йницы ѡ҆бпадо́ша на мѧ̀ ѻ҆каѧ́ннаго, и҆  ꙗ҆́звами ѡ҆ста́виша ме́ртва, ꙗ҆́коже бездыха́нна мѧ̀,  тѣ́мже молю́сѧ тѝ: бж҃е, посѣти́ мѧ. 
Оу҆́мъ мо́й плѣни́ша помышлє́нїѧ непостоѧ̑ннаѧ,  и҆ оу҆ѧзви́вше страстьмѝ, ме́ртва мѧ̀ ѡ҆ста́виша,  мно́жествомъ прегрѣше́нїй, но сп҃се, и҆сцѣли́ мѧ. 
Ꙗ҆́кѡ ви́дѣ леѵі́тъ мѧ̀ ра́нами болѧ́ща, не  терпѧ̀ ꙗ҆́звъ неисцѣ́льнагѡ ра́ди, мимои́де мѧ̀, сп҃се  мо́й: но са́мъ оу҆врачꙋ́й мѧ̀. 
Бг҃оро́диченъ: Ты̀ ѿ дв҃ы воплоти́выйсѧ, спа́слъ  мѧ̀ є҆сѝ, ꙗ҆́звамъ мои̑мъ возлива́ѧ бога́тꙋю млⷭ҇ть,  хрⷭ҇тѐ щедрѡ́тъ твои́хъ: сегѡ̀ ра́ди тѧ̀ сла́влю. 
И҆́ный. І҆рмо́съ: Ѿ і҆ꙋде́и доше́дше: 
На ѕла́цѣ вы́шнѧгѡ црⷭ҇твїѧ, ста́до ѻ҆́тче  воспита́лъ є҆сѝ и҆ жезло́мъ догма̑тъ ѕвѣ́ри ѿгна́въ  є҆ресе́й, воспѣ́лъ є҆сѝ: ѻ҆тє́цъ на́шихъ бж҃е  бл҃гослове́нъ є҆сѝ. 
Въ го́рнїй вше́лъ є҆сѝ и҆ невѣ́стническїй  черто́гъ црⷭ҇тва хрⷭ҇то́ва, ѻ҆де́ждею ѡ҆блече́нъ  досто́йною зва́вшагѡ, въ не́мже и҆ возле́глъ є҆сѝ,  вопїѧ̀: ѻ҆тє́цъ на́шихъ бж҃е бл҃гослове́нъ є҆сѝ. 
Невла́жнаѧ грѣхмѝ, рѣка̀ ꙗ҆ви́лсѧ є҆сѝ  воздержа́нїѧ ѻ҆́тче, по́мыслы потоплѧ́ѧ, и҆ скве́рнꙋ  ѡ҆чища́ѧ, вопїю́щихъ вѣ́рою: ѻ҆тє́цъ на́шихъ бж҃е  бл҃гослове́нъ є҆сѝ. (л. сѻ҃д) 
Бг҃оро́диченъ: И҆з̾ чре́ва твоегѡ̀ про́йде  воплоти́выйсѧ дв҃о, всѣ́хъ гдⷭ҇ь: тѣ́мже тѧ̀ бцⷣꙋ  мꙋ́дрствꙋюще правосла́внѡ, сн҃ꙋ твоемꙋ̀ зове́мъ:  ѻ҆тє́цъ на́шихъ бж҃е бл҃гослове́нъ є҆сѝ. 
Пѣ́снь и҃. 
І҆рмо́съ: Тебѣ̀ вседѣ́телю: 
Ѿ разбѡ́йникъ по́мыслѡвъ мои́хъ сп҃се, растли́хъ  житїѐ моѐ согрѣше́нїй ꙗ҆́звами. тѣ́мже  бж҃е́ственнагѡ ѡ҆бнажи́хсѧ ѡ҆́браза, тебѐ  чл҃вѣколюби́вагѡ бг҃а: но оу҆ще́дри мѧ̀. 
Прише́лъ є҆сѝ на зе́млю ѿ вы́шнихъ сп҃се,  оу҆ще́дривъ бїе́ньми оу҆ра́неннаго мѧ̀ всего̀  прегрѣше́нїй ꙗ҆́звами ще́дре, и҆ и҆злїѧ́лъ є҆сѝ на  мѧ̀ хрⷭ҇тѐ, млⷭ҇ть твою̀. 
Тѣ́ло и҆ дꙋ́шꙋ ты̀ влⷣко сп҃се, и҆зба́вꙋ да́лъ  є҆сѝ за мѧ̀, и҆ сп҃слъ мѧ̀ є҆сѝ, мече́мъ грѣхѡ́въ  оу҆ѧзвле́наго, въ неисцѣ́льныхъ ꙗ҆́звахъ, ꙗ҆́кѡ  млⷭ҇тивый. 
Бг҃оро́диченъ: Тѧ̀ па́че оу҆ма̀ бг҃омꙋ́жнымъ  сло́вомъ ро́ждшꙋю гдⷭ҇а и҆ дв҃ствꙋющꙋю, всѧ̑ дѣла̀ дв҃о  бл҃гослови́мъ и҆ превозно́симъ во всѧ̑ вѣ́ки. 
И҆́ный. І҆рмо́съ: Цр҃ѧ̀ нбⷭ҇нагѡ: 
Сто́лпъ тѧ̀ ѡ҆дꙋшевле́нный ꙗ҆́кѡ вои́стиннꙋ, и҆  ѡ҆́бразъ воздержа́нїѧ ѻ҆́тче стѧжа́вше, всѝ твою̀  па́мѧть почита́емъ і҆ѡа́нне. 
Мно́жество ра́дꙋетсѧ мона́хѡвъ, и҆ ликꙋ́етъ  прпⷣбныхъ собо́ръ и҆ првⷣныхъ вѣне́цъ бо досто́йнѡ съ  ни́ми прїѧ́лъ є҆сѝ. 
Оу҆кра́шенъ добродѣ́тельми, въ невѣ́стникъ  неизрече́нныѧ сла́вы соше́лъ є҆сѝ, пѣ́снь воспѣва́ѧ  хрⷭ҇тꙋ̀ во вѣ́ки. 
Бг҃оро́диченъ: По́мощи ꙗ҆́же ѿ тебѐ тре́бꙋющыѧ  не пре́зри дв҃о, пою́щыѧ и҆ превозносѧ́щыѧ тѧ̀ во вѣ́ки.  (л. сѻ҃д ѡ҆б.) 
Пѣ́снь ѳ҃. 
І҆рмо́съ: И҆са́їе ликꙋ́й: 
За́пѡвѣди твоѧ̑ влⷣко, не сохрани́въ ра́зꙋмомъ  мои́мъ, въ стра̑сти вше́дъ сласте́й, ѡ҆бнажи́хсѧ  бл҃года́ти, и҆ ꙗ҆́звами и҆зве́рженъ на́гъ. тѣ́мже молю́  тѧ сп҃се, сп҃си́ мѧ. 
Нижѐ леѵі́тъ возмо́же ѿмы́ти стрꙋ́пы моѧ̑: но  прише́лъ є҆сѝ ко мнѣ̀ бл҃же сострада́тельнѡ, и҆  и҆злїѧ́лъ є҆сѝ млⷭ҇ть твои́хъ щедрѡ́тъ сп҃се на мѧ̀,  ꙗ҆́кѡ всеизрѧ́дный вра́чь и҆сцѣлѧ́ѧ мѧ̀. 
Ꙗ҆́кѡ сы́й бл҃гоꙋтро́бенъ, оу҆ще́дривъ сп҃слъ  є҆сѝ хрⷭ҇тѐ, ꙗ҆́звами лю́тѣ ѿ разбѡ́йникъ сп҃се  оу҆бїе́на мѧ̀: дꙋ́шꙋ же и҆ тѣ́ло своѐ, ꙗ҆́кѡ дїнарѧ̀  два̀ да́лъ є҆сѝ и҆збавле́нїе. 
Бг҃оро́диченъ: Па́че оу҆ма̀ ржⷭ҇тво̀ твоѐ  бг҃омт҃и, без̾ мꙋ́жа бо зача́тїе въ тебѣ̀, и҆  дѣ́вственно рожде́нїе бы́сть: и҆́бо бг҃ъ є҆́сть  рожде́йсѧ, є҆го́же велича́юще, тѧ̀ дв҃о оу҆бл҃жа́емъ. 
И҆́ный. І҆рмо́съ: Чⷭ҇тꙋю сла́внѡ почти́мъ: 
Вра́чь болѧ́щихъ въ прегрѣше́нїихъ, ѿ бг҃а  бл҃же́нне, гꙋби́тель же ꙗ҆ви́лсѧ є҆сѝ и҆ прогони́тель  лꙋка́выхъ дꙋхѡ́въ: тѣ́мже тѧ̀ оу҆бл҃жа́емъ. 
Зе́млю, ꙗ҆́коже тлѝ жили́ще, ѡ҆ста́вилъ є҆сѝ  ѻ҆́тче, и҆ въ землѝ всели́лсѧ є҆сѝ кро́ткихъ, и҆ съ  ни́ми весели́шисѧ, бж҃е́ственныѧ наслажда́ѧсѧ сла́дости. 
Дне́сь де́нь пра́зднственный, всѧ̑ бо созыва́етъ  мона́шествꙋющихъ стада̀, въ ли́къ дх҃о́вный, на трапе́зꙋ  и҆ снѣ́дь нетлѣ́нныѧ жи́зни. 
Бг҃оро́диченъ: Въ тебѣ̀ всели́всѧ всенепоро́чнаѧ,  пре́жде родонача́льники ѕлонра́внѡ прельсти́вшаго  человѣкоꙋбі́йцꙋ низложи́вый, роди́сѧ, и҆ всѧ̑ ны̀  сп҃сѐ. (л. сѻ҃є) 
Є҆ѯапостїла́рїй воскрⷭ҇нъ, и҆ прпⷣнагѡ.  Подо́бенъ: Жєны̀ оу҆слы́шите: 
Мі́ра бл҃гостра́стїѧ, ꙗ҆́коже вре́днагѡ  оу҆клони́лсѧ є҆сѝ, и҆ безбра́шїемъ пло́ть оу҆вѧди́въ,  ѡ҆бнови́лъ є҆сѝ дꙋшѝ крѣ́пость прпⷣбне, и҆ сла́вою  ѡ҆богати́лсѧ є҆сѝ нбⷭ҇ною пресла́вне. тѣ́мже не  преста́й молѧ́сѧ ѡ҆ на́съ і҆ѡа́нне. 
Бг҃оро́диченъ: Гдⷭ҇ственнѡ бцⷣꙋ тѧ̀  и҆сповѣ́дꙋемъ влⷣчце, тобо́ю сп҃се́ни: и҆́бо бг҃а  родила̀ є҆сѝ неизрече́ннѡ, разо́ршаго крⷭ҇то́мъ  сме́рть, къ себѣ́ же привле́кшаго прпⷣбныхъ собо́ры: съ  ни́миже тѧ̀ восхвалѧ́емъ дв҃о. 
На хвали́техъ воскрⷭ҇ны ѻ҆смогла́сника, и҆  а҆натѡ́лїевы. 
Та́же глаго́лемъ сті́хъ: Воскрⷭ҇нѝ гдⷭ҇и бж҃е  мо́й, да вознесе́тсѧ рꙋка̀ твоѧ̀: 
И҆ пое́мъ самогла́сенъ, гла́съ а҃: Прїиди́те  дѣ́лаимъ въ та́йномъ вїногра́дѣ, плоды̀ покаѧ́нїѧ въ  не́мъ творѧ́ще, не въ бра́шнѣхъ и҆ питїи́хъ  трꙋжда́ющесѧ, но въ мл҃твахъ и҆ постѣ́хъ добродѣ́тєли  и҆справлѧ́юще: си́ми оу҆гожда́емый гдⷭ҇ь дѣ́ла, дїна́рь  подае́тъ, и҆́мже дꙋ́шы и҆збавлѧ́етъ до́лга грѣхо́внагѡ,  є҆ди́нъ многомлⷭ҇тивый. 
Сла́ва, па́ки то́йже. И҆ ны́нѣ: Пребл҃гослове́нна  є҆сѝ: Славосло́вїе вели́кое, и҆ ѿпꙋ́стъ. Сла́ва, и҆  ны́нѣ: стїхи́ра є҆ѵⷢ҇льскаѧ: и҆ ѡ҆глаше́нїе, и҆ ча́съ  а҃-й, и҆ про́чее послѣ́дованїе ꙗ҆́кѡ ѻ҆бы́чно. 
На лїтꙋргі́и и҆з̾ѡбрази́тєльныѧ, и҆ бл҃же́нны  гла́са. Прокі́менъ а҆пⷭ҇ла, рѧдова́гѡ гла́са, и҆  прпⷣбнагѡ. Гла́съ з҃. Восхва́лѧтсѧ прпⷣбнїи во  сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇ви пѣ́снь но́вꙋ. А҆пⷭ҇лъ днѐ, ко  є҆вре́ємъ, зача́ло тд҃і. И҆ дрꙋгі́й прпⷣбнагѡ ко  є҆фесе́ємъ, зача́ло ск҃ѳ. А҆ллилꙋ́їа, гла́са, и҆  прпⷣбнагѡ. Сті́хъ: Насажде́ни въ домꙋ̀ гдⷭ҇ни:  Є҆ѵⷢ҇лїе ѿ ма́рка, зача́ло м҃. И҆ прпⷣбнагѡ, ѿ  матѳе́а, зача́ло і҃. Кїнѡні́къ: Хвали́те гдⷭ҇а съ  нб҃съ: Дрꙋгі́й: Въ па́мѧть вѣ́чнꙋю: (л. сѻ҃є ѡ҆б.) 
Въ недѣ́лю ве́чера, 
по предначина́тельномъ ѱалмѣ̀ на Гдⷭ҇и  воззва́хъ, поста́вимъ стїхѡ́въ і҃. И҆ пое́мъ стїхи̑ры  оу҆мили́тєльныѧ: ѻ҆смогла́сника д҃, и҆ трипѣ́снца  подѡ́бны господи́на і҆ѡ́сифа. Гла́съ г҃. 
Подо́бенъ: Ве́лїѧ крⷭ҇та̀: 
Вели̑кїѧ вѣ́рнїи во вре́мѧ пока́жемъ воздержа́нїѧ  трꙋды̀: ꙗ҆́кѡ да сла́вꙋ вели́кꙋю полꙋчи́мъ, млⷭ҇тїю  вели́кагѡ бг҃а и҆збавлѧ́еми пла́мене гее́нскагѡ. 
Вре́мѧ поще́нїѧ ны́нѣ преполови́вше, нача́ло  бж҃е́ственнагѡ житїѧ̀ ꙗ҆́вѣ пока́жемъ, и҆ въ коне́цъ  добродѣ́тельнагѡ жи́тельства дости́гнꙋти те́плѣ  потщи́мсѧ: ꙗ҆́кѡ да прїи́мемъ сла́дость нестарѣ́емꙋю. 
И҆́ный господи́на ѳео́дѡра. Гла́съ з҃. Подо́бенъ:  Под̾ кро́въ тво́й. 
Преполови́вше се́й сщ҃е́нный поще́нїѧ пꙋ́ть, къ  бꙋ́дꙋщемꙋ ра́достїю потеце́мъ, бл҃готворе́нїѧ є҆ле́емъ  дꙋ́шы пома́завше, ꙗ҆́кѡ да сподо́бимсѧ хрⷭ҇та̀ бг҃а  на́шегѡ, и҆ бж҃е́ствєннымъ стрⷭ҇те́мъ поклони́тисѧ,  предвари́ти и҆ стра́шное и҆ ст҃о́е воскрⷭ҇нїе. 
И҆ мине́и г҃. Сла́ва, и҆ ны́нѣ, бг҃оро́диченъ.  Вхо́дъ. Прокі́менъ, гла́съ и҃: Не ѿвратѝ лица̀  твоегѡ̀: [Ли́стъ ѻ҃з.] 
На стїхо́внѣ самогла́сенъ днѐ. Гла́съ з҃: 
Вїногра́дъ насади́вый, и҆ дѣ́латели призва́вый,  бли́зъ є҆́сть сп҃съ: прїиди́те поще́нїѧ подви̑жницы  мздꙋ̀ воспрїи́мемъ, ꙗ҆́кѡ бога́тъ є҆́сть да́вецъ и҆  млⷭ҇тивъ: ма́лѡ дѣ́лавше, прїи́мемъ дꙋше́внꙋю млⷭ҇ть. 
И҆́нъ самогла́сенъ. Гла́съ ѕ҃: 
Въ разбо́йничєскїѧ по́мыслы впа́дъ а҆да́мъ,  прельсти́сѧ оу҆мо́мъ, и҆ оу҆ѧзви́всѧ дꙋше́ю, лежа́ше  на́гъ застꙋпле́нїѧ: (л. сѻ҃ѕ) ни сщ҃е́нникъ же пре́жде  зако́на внѧ́тъ є҆мꙋ̀, нижѐ леѵі́тъ по зако́нѣ  воззрѣ́въ на́нь: то́кмѡ ты̀ прише́дый бж҃е, не ѿ  самарі́и, но ѿ бцⷣы: гдⷭ҇и сла́ва тебѣ̀. 
Мч҃нченъ: Мч҃нцы твоѝ гдⷭ҇и, не ѿверго́шасѧ  тебѐ, ни ѿстꙋпи́ша ѿ за́повѣдей твои́хъ тѣ́хъ  мл҃твами поми́лꙋй на́съ. 
Сла́ва, и҆ ны́нѣ, бг҃оро́диченъ, гла́съ ѕ҃:  А҆рха́гг҃льски воспои́мъ вѣ́рнїи нбⷭ҇ный черто́гъ, и҆  две́рь запеча́таннꙋ вои́стиннꙋ. ра́дꙋйсѧ, є҆ѧ́же ра́ди  ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆  бг҃ъ: низложѝ влⷣчце мꙋчи́тели, безбѡ́жныѧ врагѝ  на́шѧ, рꙋко́ю твое́ю пречⷭ҇таѧ, оу҆пова́нїе хрⷭ҇тїа́нъ. 
И҆ про́чее послѣ́дованїе по ѻ҆бы́чаю. 
На повече́рїи пое́мъ слꙋ́жбꙋ прилꙋчи́вшагѡсѧ  ст҃а́гѡ, въ четверто́къ вели́кагѡ канѡ́на. 


(л. сѻ҃ѕ) 
Въ понедѣ́льникъ пѧ́тыѧ седми́цы на  оу҆́трени, 
трⷪ҇чны слꙋчи́вшагѡсѧ гла́са. По а҃-мъ стїхосло́вїи  пое́мъ сѣда́льны оу҆мили́тєльныѧ, ѻ҆смогла́сника  два̀, съ бг҃оро́дичнымъ. По в҃-мъ же стїхосло́вїи  сѣда́ленъ господи́на і҆ѡ́сифа. Гла́съ г҃. Подо́бенъ:  Красотѣ̀ дѣ́вства: 
Краснѣ́йшее вре́мѧ наста̀, достохва́льный де́нь  возсїѧ̀ воздержа́нїѧ бра́тїе, потщи́мсѧ ѡ҆чи́ститисѧ,  ꙗ҆́кѡ да ꙗ҆ви́мсѧ чи́сти сотво́ршемꙋ, и҆ красотꙋ̀  є҆гѡ̀ полꙋчи́мъ, мл҃твами того̀ роди́вшїѧ, є҆ди́ныѧ  чⷭ҇тыѧ бг҃омт҃ре. 
Сла́ва, то́йже. 
И҆ ны́нѣ, бг҃оро́диченъ: Красотѣ̀ дв҃ства  твоегѡ̀, и҆ пресвѣ́тлой чистотѣ̀ твое́й гаврїи́лъ  оу҆диви́всѧ, вопїѧ́ше (л. сѻ҃ѕ ѡ҆б.) тѝ бцⷣе: кꙋ́ю  тѝ похвалꙋ̀ принесꙋ̀ досто́йнꙋю; что́ же воз̾именꙋ́ю  тѧ̀; недоꙋмѣва́ю, и҆ оу҆жаса́юсѧ. тѣ́мже ꙗ҆́кѡ  повелѣ́нъ бы́хъ, вопїю́ ти: ра́дꙋйсѧ бл҃года́тнаѧ. 
По г҃-мъ стїхосло́вїи сѣда́ленъ господи́на  ѳео́дѡра. Гла́съ з҃. 
Подо́бенъ: Гдⷭ҇и, мы̀ є҆смы̀: 
Гдⷭ҇и, да́вый на́мъ предвари́ти дне́шнїй де́нь,  седми́цꙋ ст҃ꙋ́ю предсїѧ́ющꙋю свѣ́тлѡ, ла́зарево ѿ  ме́ртвыхъ воста́нїе стра́шное, сподо́би рабы̑ твоѧ̑  стра́хомъ твои́мъ преитѝ по́прище поще́нїѧ всѐ  соверша́ющыѧ. [Два́жды.] 
Бг҃оро́диченъ: Чⷭ҇тнѣ́йшаѧ пресла́вныхъ  херꙋві́мѡвъ є҆сѝ всечⷭ҇таѧ дв҃о: ѻ҆ни́ бо  бж҃е́ственныѧ не терпѧ́ще си́лы, крила́ми покры́вше  ли́ца, слꙋ́жбꙋ соверша́ютъ: ты́ же воплоще́нна сло́ва,  самозри́тельнѡ ви́дѧщи но́сиши: є҆го́же непреста́ннѡ  молѝ ѡ҆ дꙋша́хъ на́шихъ. 
Канѡ́нъ въ мине́и, и҆ трипѣ́снецъ господи́на  і҆ѡ́сифа: и҆ стїхосло́витсѧ пѣ́снь. Гла́съ г҃. 
Пѣ́снь а҃. 
І҆рмо́съ: Во́ды дре́вле: 
На̑ша помышлє́нїѧ бж҃е́ственнымъ ра́ломъ  воздѣ́лавше бж҃е́ственнагѡ поще́нїѧ, добродѣ́телей  кла́съ плодопринесе́мъ, ꙗ҆́кѡ да не вза́лчемъ во вѣ́ки,  наслажда́ющесѧ сла́достїю неиждива́емою ра́дꙋющесѧ. 
Многолѣ̑тныѧ стра̑сти внꙋ́трь ношꙋ̀, ѡ҆мрача́ющыѧ  ѻ҆каѧ́ннꙋю дꙋ́шꙋ мою̀, къ твое́й безлѣ́тне сло́ве,  безнача́льнагѡ ѻ҆ц҃а̀ си́лѣ непобѣди́мѣй,  сокрꙋше́ннымъ се́рдцемъ припа́даю и҆ молю́сѧ: оу҆ще́дри,  и҆ сп҃си́ мѧ. 
До́брое поще́нїе пита́етъ сердца̀, оу҆маща́ющее  помышлє́нїѧ бг҃оꙋгѡ́днаѧ, и҆ страсте́й бе́зднꙋ  и҆зсꙋша́ющее, тꙋ́чами оу҆миле́нїѧ ѡ҆чища́етъ, вѣ́рою  хвалꙋ̀ приносѧ́щихъ вседержи́телю. (л. сѻ҃з) 
Бг҃оро́диченъ: Многоимени́таѧ ѻ҆трокови́це,  ра́дꙋйсѧ ст҃а́ѧ дв҃о, бг҃ороди́тельнице мр҃і́е, вѣ́рныхъ  похвало̀, клѧ́твы и҆збавле́нїе, лѣ́ствице нбⷭ҇наѧ,  недомы́сленное чꙋ́до, кꙋпино̀ неѡпали́маѧ, землѐ  недѣ́ланнаѧ. 
И҆́ный господи́на ѳео́дѡра, гла́съ з҃. 
І҆рмо́съ: Пои́мъ гдⷭ҇и: 
Живоно́сномꙋ дре́вꙋ поклони́вшесѧ, ѿсю́дꙋ  и҆́демъ пꙋте́мъ поще́нїѧ къ стрⷭ҇ти хрⷭ҇то́вой  ра́дꙋющесѧ. 
Хрⷭ҇тꙋ̀ послѣ́дꙋюще, ѿве́ржемсѧ мі́ра, и҆  во́змемъ крⷭ҇тъ на ра́мо, соѡбража́ющесѧ є҆гѡ̀  бж҃е́ствєннымъ стрⷭ҇те́мъ. 
Трⷪ҇ченъ: Въ тре́хъ ли́цѣхъ, пресꙋ́щное є҆ди́но  бж҃ество̀, воспои́мъ всѝ ѻ҆ц҃а̀, и҆ сн҃а, и҆ ст҃а́го  дх҃а. 
Бг҃оро́диченъ: Є҆го́же родила̀ є҆сѝ  недомы́сленнѡ, тлѣ́нїѧ не разꙋмѣ́вши чⷭ҇таѧ, і҆и҃са  сп҃са оу҆ми́лостиви ны́нѣ ѡ҆ рабѣ́хъ твои́хъ. 
Сла́ва тебѣ̀ бж҃е на́шъ, сла́ва тебѣ̀. 
Є҆гда̀ въ сла́вѣ прїи́деши со а҆́гг҃лы, сꙋди́ти  всѧ́чєскимъ, до́брый ѿвѣ́тъ да́ти тебѣ̀ хрⷭ҇тѐ,  на́съ сподо́би. 
І҆рмо́съ: Пои́мъ гдⷭ҇ви, погрꙋзи́вшемꙋ всю̀ си́лꙋ  фараѡ́новꙋ въ мо́ри, побѣ́днꙋю пѣ́снь, ꙗ҆́кѡ  просла́висѧ. 
Пѣ́снь и҃. Вавѷлѡ́нскаѧ пе́щь: 
Вре́дными ѕмі́ѧ пре́лестьми и҆звлачи́мь, и҆  прельща́емь оу҆мо́мъ по всѧ̑ дни̑, ꙗ҆́звѣ мое́й  прилага́ѧ ꙗ҆́звꙋ, сп҃се зовꙋ́ ти: врачꙋ̀ болѧ́щихъ,  ѡ҆братѝ и҆ сп҃си́ мѧ. 
Пости́всѧ воскресѝ ѻ҆троча̀ сѡмані́тїды дре́вле,  оу҆крѣплѧ́емь є҆лїссе́й ꙗ҆́вѣ дх҃омъ: мы́ же  оу҆мертви́вшесѧ сладостра́стїемъ, живоно́снымъ посто́мъ  вѣ́рнїи ѡ҆живи́мсѧ. 
Нїнеѵі́тѧны сп҃слъ є҆сѝ гдⷭ҇и чл҃вѣколю́бче,  дре́вле пока́ѧвшыѧсѧ, въ пла́чи и҆ постѣ̀, ꙗ҆́кѡ  бл҃гоꙋтро́бенъ: (л. сѻ҃з ѡ҆б.) на́съ же млⷭ҇тїю твое́ю  оу҆ще́дри, недоꙋмѣ́ющихъ дѣ́лы и҆сповѣ́датисѧ тебѣ̀. 
Бг҃оро́диченъ: По ржⷭ҇твѣ̀ нетлѣ́ннѡ пребы́вшаѧ  всенепоро́чнаѧ, и҆зба́ви, мо́лимсѧ чⷭ҇таѧ, ѿ тлѝ рабы̑  твоѧ̑, вѣ́рнѡ пою́щыѧ є҆диномышле́нїемъ дꙋшѝ:  бл҃гослови́те дѣла̀ гдⷭ҇нѧ гдⷭ҇а. 
И҆́ный. І҆рмо́съ: Стра́шнаго херꙋві́мѡмъ: 
Воздержа́нїѧ съ бг҃омъ крѣ́пость и҆мꙋ́ще  вѣ́рнїи, про́чее ю҆́ношески теце́мъ ст҃о́е по́прище, и҆  вѣнцы̀ прїи́мемъ. 
Безпло́дїе зрѧ̀ многоболѣ́зненныѧ моеѧ̀ дꙋшѝ,  є҆щѐ потерпѝ хрⷭ҇тѐ, и҆ не посѣцы̀ менѐ, ꙗ҆́коже  смоко́вницꙋ ѻ҆́нꙋю проклѧ́тꙋю. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Є҆динонача́льнаѧ трⷪ҇це, и҆  трїѷпоста́снаѧ є҆ди́нице, ѻ҆́ч҃е, сн҃е и҆ дш҃е, ѿ  всѧ́кихъ и҆зба́ви и҆скꙋше́нїй и҆ бѣ́дъ тѧ̀  воспѣва́ющыѧ. 
Бг҃оро́диченъ: Ра́дꙋйсѧ, горо̀ бж҃їѧ: ра́дꙋйсѧ,  присносвѣ́тлаѧ свѣщѐ: ра́дꙋйсѧ, но́вое нб҃о: ра́дꙋйсѧ,  оу҆́ме блиста́ѧйсѧ: ра́дꙋйсѧ, хра́ме гдⷭ҇нь: ра́дꙋйсѧ  всепѣ́таѧ. 
Сла́ва тебѣ̀ бж҃е на́шъ, сла́ва тебѣ̀. 
Стра́шное твоѐ и҆спыта́нїе помышлѧ́ѧ хрⷭ҇тѐ,  оу҆жаса́юсѧ, трепе́щꙋ, и҆ вопїю̀: неизмѣ́рнꙋю и҆мѣ́ѧй  ве́лїю млⷭ҇ть, сп҃си́ мѧ ѻ҆каѧ́ннаго. 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. 
І҆рмо́съ: Стра́шнаго херꙋві́мѡмъ, и҆ чꙋ́днаго  серафі́мѡмъ, и҆ мі́рꙋ творца̀, свѧще́нницы, и҆ рабѝ, и҆  дꙋ́си пра́ведныхъ, по́йте, бл҃гослови́те, и҆  превозноси́те є҆го̀ во вѣ́ки. (л. сѻ҃и) 
Пѣ́снь ѳ҃. 
І҆рмо́съ: Но́вое чꙋ́до: 
Ча́шꙋ бж҃е́ственнꙋю и҆спо́лнивши ны́нѣ  оу҆миле́нїѧ, по́стнаѧ бл҃года́ть ꙗ҆́вѣ, созыва́етъ  всѧ̑ вѣ̑рныѧ, вопїю́щи съ весе́лїемъ: прїиди́те,  наслади́тесѧ, пїѧ́нство страсте́й ѿложи́вше, да  бꙋ́дꙋщагѡ сподо́битесѧ оу҆тѣше́нїѧ. 
Бли́зъ сꙋ́дъ, внемлѝ дꙋшѐ, со́вѣстїю попецы́сѧ,  и҆ дѣ́лай до́брѣ, тебѐ неѡсꙋжде́нꙋ при́снѡ  соблюда́ющаѧ: а҆́ще бо себѐ здѣ̀ разсꙋжда́емъ,  ника́коже та́мѡ ѡ҆сꙋ́димсѧ без̾ свидѣ́телей, и҆дѣ́же  пови́ннїи ѡ҆сꙋжда́ютсѧ. 
Нача̑ла, си̑лы, прⷭ҇то́ли, серафі́ми, гдⷭ҇ьства,  и҆ вла̑сти, и҆ херꙋві́ми, а҆́гг҃ли, а҆рха́гг҃ли, бг҃а  моли́те, поще́нїѧ вре́мѧ прейтѝ на́мъ, семꙋ̀ оу҆гѡ́днаѧ  творѧ́щымъ, да ꙗ҆́кѡ рабѝ бл҃гоꙋгоди́вшїи сла́вꙋ  полꙋчи́мъ. 
Бг҃оро́диченъ: Съ мч҃нки, съ прⷪ҇ро́ки, ро́ждшꙋю  тѧ̀, съ преподо́бными всѣ́ми хрⷭ҇тѐ молѧ́щꙋюсѧ прїимѝ  при́снѡ, ѡ҆ рабѣ́хъ прогнѣ́вавшихъ тѧ̀, є҆ди́наго  чл҃вѣколю́бца влⷣкꙋ, є҆го́же нбⷭ҇нїи чи́нове  трепе́щꙋтъ. 
И҆́ный. І҆рмо́съ: Па́че є҆стества̀: 
Ти́хое пла́ванїе поще́нїѧ, дх҃о́внымъ дыха́нїемъ  преплы́вше, ко приста́нищꙋ стрⷭ҇те́й хрⷭ҇то́выхъ,  дости́гнꙋти помо́лимсѧ. 
Ханане́и поревнова́въ, поми́лꙋй мѧ̀ вопїю́ ти,  сн҃е дв҃довъ бж҃е, и҆ и҆сцѣлѝ мою̀ и҆знемо́гшꙋю дꙋ́шꙋ,  ꙗ҆́коже ѻ҆́ныѧ дще́рь. 
Трⷪ҇ченъ: Бж҃ества̀ є҆стество̀, є҆ди́нствꙋющее  є҆ди́ницꙋ, и҆ начерта́ньми тремѝ тро́йствꙋющее,  ѻ҆ц҃а̀, и҆ сн҃а, и҆ дх҃а воспои́мъ. (л. сѻ҃и ѡ҆б.) 
Бг҃оро́диченъ: Во чре́вѣ заче́ншаѧ непостижи́маго  сло́ва, и҆ сего̀ без̾ сѣ́мене пло́ти ро́ждшаѧ, молѝ  прилѣ́жнѡ сп҃сти́сѧ дꙋша́мъ на́шымъ. 
Сла́ва тебѣ̀ бж҃е на́шъ, сла́ва тебѣ̀. 
Ѡ҆правда́вый мытарѧ̀, ѡ҆чи́сти мѧ̀ вопїю́ща: и҆  мнѣ̀ грѣ́шномꙋ млⷭ҇тивъ бꙋ́ди, всѣ́хъ сꙋдїѐ, проща́ѧ  моѧ̑ согрѣшє́нїѧ. 
І҆рмо́съ: Па́че є҆стества̀ мт҃рь, и҆ по  є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю,  пѣ́сньми вѣ́рнїи бцⷣꙋ велича́емъ. 
Свѣти́ленъ гла́са.  
На стїхо́внѣ самогла́сенъ, два́жды. Гла́съ и҃: 
Впа́дшемꙋ въ разбо́йники оу҆подо́бихсѧ а҆́зъ,  влⷣко всѣ́хъ прегрѣше́ньми мои́ми оу҆па́дъ, и҆ ѿ  ни́хъ неми́лостивнѡ оу҆ѧзви́хсѧ: но не ѡ҆ста́ви менѐ  неисцѣ́льна, не ѿ самарі́и, но ѿ пречⷭ҇тыѧ дв҃ы  прише́дый, і҆и҃се сп҃си́тельное и҆́мѧ, поми́лꙋй мѧ̀. 
Мч҃нченъ: Что̀ вы̀ нарече́мъ ст҃і́и; херꙋві́мы ли;  ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли;  ꙗ҆́кѡ непреста́ннѡ просла́висте є҆го̀; а҆́гг҃лы ли;  тѣ́ла бо ѿврати́стесѧ. си̑лы ли; дѣ́йствꙋете бо  чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нїѧ:  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Нбⷭ҇наѧ пою́тъ  тѧ̀, ѡ҆бра́дованнаѧ мт҃и безневѣ́стнаѧ, и҆ мы̀  славосло́вимъ неизслѣ́дованное твоѐ ржⷭ҇тво̀ бцⷣе,  молѝ сп҃сти́сѧ дꙋша́мъ на́шымъ. 
На ѕ҃-мъ часѣ̀ тропа́рь прⷪ҇ро́чества. Гла́съ  г҃: 
Ꙗ҆́кѡ беззакѡ́нїѧ на̑ша воста́ша на ны̀,  воскреснѝ гдⷭ҇и помозѝ на́мъ: ты́ бо є҆сѝ ѻ҆ц҃ъ  на́шъ, кромѣ̀ бо тебѐ и҆но́гѡ не зна́емъ. (л. сѻ҃ѳ) 
Прокі́менъ, ѱало́мъ п҃г, гла́съ д҃: Ѻ҆лтарѝ  твоѧ̑ гдⷭ҇и си́лъ, цр҃ю̀ мо́й, и҆ бж҃е мо́й. Сті́хъ:  Ко́ль возлю́блєнна селє́нїѧ твоѧ̑ гдⷭ҇и си́лъ. 
Прⷪ҇ро́чества и҆са́їина чте́нїе. [Глава̀ л҃з, ст.  л҃г- л҃и. глава̀ л҃и, ст. а҃-ѕ҃] 
Та́кѡ глаго́летъ гдⷭ҇ь на царѧ̀ а҆ссѷрі́йска: не  вни́детъ въ се́й гра́дъ, нижѐ пꙋ́ститъ на́нь стрѣлꙋ̀,  нижѐ возложи́тъ на́нь щита̀, нижѐ ѡ҆гради́тъ ѻ҆́крестъ  є҆гѡ̀ ѡ҆гражде́нїѧ: Но пꙋте́мъ, и҆́мже прїи́де, тѣ́мже  возврати́тсѧ, и҆ въ гра́дъ се́й не вни́детъ. сїѧ̑  глаго́летъ гдⷭ҇ь: Защищꙋ̀ гра́дъ се́й, є҆́же сп҃стѝ  є҆го̀ менѐ ра́ди, и҆ ра́ди дв҃да раба̀ моегѡ̀. И҆  и҆зы́де а҆́гг҃лъ гдⷭ҇нь, и҆ и҆збѝ ѿ полка̀  а҆ссѷрі́йска сто̀ ѻ҆́смьдесѧтъ пѧ́ть ты́сѧщъ: и҆  воста́вше заꙋ́тра, ѡ҆брѣто́ша всѧ̑ тѣлеса̀ мє́ртва. И҆  ѿи́де возвра́щьсѧ сеннахїрі́мъ ца́рь а҆ссѷрі́йскїй, и҆  всели́сѧ въ нїнеѵі́и: И҆ внегда̀ покланѧ́тисѧ є҆мꙋ̀ въ  домꙋ̀ насара́хꙋ ѻ҆течествонача́льникꙋ своемꙋ̀,  а҆драмеле́хъ и҆ сараса́ръ сы́нове є҆гѡ̀ оу҆би́ша є҆го̀  мечмѝ, са́ми же оу҆бѣжа́ша во а҆рме́нїю, и҆ воцари́сѧ  а҆сорда́нъ сы́нъ є҆гѡ̀ вмѣ́стѡ є҆гѡ̀. Бы́сть же въ то̀  вре́мѧ, разболѣ́сѧ є҆зекі́а до сме́рти, и҆ прїи́де къ  немꙋ̀ и҆са́їа прⷪ҇ро́къ сы́нъ а҆мѡ́совъ, и҆ речѐ къ  немꙋ̀: сїѧ̑ глаго́летъ гдⷭ҇ь, оу҆стро́й ѡ҆ домꙋ̀  твое́мъ, оу҆мира́еши бо ты̀, и҆ не бꙋ́деши жи́въ. И҆  ѡ҆братѝ є҆зекі́а лицѐ своѐ къ стѣнѣ̀, и҆ помоли́сѧ  къ гдⷭ҇ви, глаго́лѧ: Помѧнѝ гдⷭ҇и, ка́кѡ ходи́хъ пред̾  тобо́ю со и҆́стиною, и҆ се́рдцемъ и҆́стиннымъ, и҆  оу҆гѡ́днаѧ пред̾ тобо́ю сотвори́хъ, и҆ пла́касѧ  є҆зекі́а пла́чемъ вели́кимъ. И҆ бы́сть сло́во гдⷭ҇не ко  и҆са́їи глаго́лѧ: И҆дѝ, и҆ рцы̀ є҆зекі́и: та́кѡ  глаго́летъ гдⷭ҇ь бг҃ъ дв҃да ѻ҆ц҃а̀ твоегѡ̀: оу҆слы́шахъ  мл҃твꙋ твою̀, и҆ ви́дѣхъ сле́зы твоѧ̑, сѐ прилага́ю къ  лѣ́тѡмъ твои̑мъ, лѣ́тъ пѧтьна́десѧть. И҆ ѿ рꙋкѝ  царѧ̀ а҆ссѷрі́йска и҆зба́влю тѧ̀, и҆ гра́дъ се́й, и҆  защищꙋ̀ ѡ҆ гра́дѣ се́мъ. (л. сѻ҃ѳ) 
Прокі́менъ, ѱало́мъ п҃д, гла́съ и҃: Ꙗ҆вѝ на́мъ  гдⷭ҇и млⷭ҇ть твою̀, и҆ сп҃се́нїе твоѐ да́ждь на́мъ.  Сті́хъ: Бл҃говоли́лъ є҆сѝ гдⷭ҇и зе́млю твою̀,  возврати́лъ є҆сѝ плѣ́нъ і҆а́кѡвль. 
[зрѝ] Поне́же до́лжно є҆́сть вѣ́дати ѡ҆  каѳі́смахъ четвертка̀ вели́кагѡ канѡ́на, ꙗ҆̀же сꙋ́ть  трѝ, ꙗ҆́кѡ да прочтꙋ́тсѧ пре́жде, и҆ не ѡ҆ста́вѧтсѧ,  зрѝ напредѝ, и҆ ꙗ҆́коже расположены̀ сꙋ́ть на свои́хъ  и҆̀мъ мѣ́стѣхъ, си́це чтѝ. 
Въ понедѣ́льникъ є҃-ѧ седми́цы ве́чера, 
стїхосло́вимъ вмѣ́стѡ, Ко гдⷭ҇ꙋ: рѧдовꙋ́ю  каѳі́смꙋ ѱалти́ра, сі́есть, і҃-ю. На Гдⷭ҇и воззва́хъ,  поста́вимъ стїхѡ́въ ѕ҃: и҆ пое́мъ настоѧ́щыѧ подѡ́бны  г҃, и҆ мине́и г҃. Стїхи̑ры подѡ́бны трипѣ́снца,  господи́на і҆ѡ́сифа, гла́съ г҃. 
Подо́бенъ: Крⷭ҇тоѧвле́ннѡ: 
Да́вый на́мъ поще́нїѧ вре́мѧ ѡ҆брати́тисѧ и҆  живы̑мъ бы́ти, и҆ ника́коже поги́бнꙋти, сло́ве бж҃їй,  сподо́би всѣ́хъ бл҃гоꙋгоди́ти тебѣ̀ до́брѣ, и҆  те́плымъ оу҆миле́нїемъ послꙋжи́ти тебѣ̀ хрⷭ҇тѐ,  ꙗ҆́коже блꙋдни́ца ѻ҆́наѧ цѣломꙋ́дреннаѧ и҆ честна́ѧ,  и҆ногда̀ мѵ́ромъ и҆ и҆злїѧ́ньми те́плыхъ сле́зъ,  прегрѣше́нїй прїи́мши ѡ҆ставле́нїе. 
Ꙗ҆́коже слѣпы́й ѿ се́рдца зовꙋ́ ти: сн҃е  бж҃їй, просвѣтѝ моѝ ѻ҆́чи сердє́чныѧ. ꙗ҆́коже  вѣ́рнаѧ ханане́а вопїю́ ти: поми́лꙋй мѧ̀ ще́дре, и҆́бо  дꙋ́шꙋ бѣснꙋ́ющꙋюсѧ и҆́мамъ въ сласте́хъ: ю҆́же  премѣни́въ ѿ тьмы̀ страсте́й, про́чее жи́ти чи́стѣ  сотворѝ, да сла́влю твою̀ мно́гꙋю бл҃госты́ню. 
И҆́ный, господи́на ѳео́дѡра, гла́съ и҃. 
Подо́бенъ: Бг҃озва́нный мꙋ́ченикъ: 
Бг҃освѣ́тлаѧ бл҃года́ть воздержа́нїѧ, возсїѧ́вши  на́мъ дне́сь со́лнца свѣтлѣ́е, дꙋ́шы на́шѧ  просвѣща́етъ, (л. с҃п) ꙗ҆́коже ѻ҆́блаки стра̑сти  грѣхѡ́вныѧ ѿгонѧ́ющи. сегѡ̀ ра́ди всѝ притеце́мъ,  благодꙋ́шнѡ сїю̀ лобыза́юще: ра́дꙋющесѧ соверша́емъ  бж҃е́ственное по́прище тогѡ̀, є҆гѡ́же въ весе́лїихъ  оу҆чрежда́ющесѧ возопїи́мъ хрⷭ҇тꙋ̀: ѡ҆ст҃ѝ бл҃же, сїѐ  соверша́ющыѧ вѣ́рнѡ. 
И҆ мине́и г҃. Сла́ва, и҆ ны́нѣ,  бг҃оро́диченъ.  
Прокі́менъ, ѱало́мъ п҃є, гла́съ д҃: Наста́ви  мѧ̀ гдⷭ҇и на пꙋ́ть тво́й, и҆ пойдꙋ̀ во и҆́стинѣ твое́й.  Сті́хъ: Приклонѝ гдⷭ҇и оу҆́хо твоѐ. 
Бытїѧ̀ чте́нїе. [Глава̀ г҃і ст. в҃і-и҃і.] 
А҆вра́мъ же всели́сѧ въ землѝ ханаа́нстѣй: лѡ́тъ  же всели́сѧ во гра́дѣ ѻ҆кре́стныхъ стра́нъ, и҆ всели́сѧ  въ содо́мѣ. Человѣ́цы же сꙋ́щїи въ содо́мѣ ѕлѝ, и҆  грѣ́шни пред̾ бг҃омъ ѕѣлѡ̀. Бг҃ъ же речѐ а҆вра́мꙋ,  повнегда̀ разлꙋчи́тисѧ лѡ́тꙋ ѿ негѡ̀: воззрѝ ѻ҆чи́ма  твои́ма, и҆ ви́ждь ѿ мѣ́ста, и҆дѣ́же ты̀ ны́нѣ  є҆сѝ, къ сѣ́верꙋ, и҆ ꙾лі́вѣ꙾꙾ю҆́гꙋ꙾, и҆ къ  восто́кꙋ, и҆ мо́рю. Ꙗ҆́кѡ всю̀ зе́млю, ю҆́же ты̀  ви́диши, тебѣ̀ да́мъ ю҆̀, и҆ сѣ́мени твоемꙋ̀ во вѣ́ки.  И҆ сотворю̀ сѣ́мѧ твоѐ ꙗ҆́кѡ песо́къ земны́й: а҆́ще  кто̀ мо́жетъ и҆счестѝ песо́къ земны́й, то и҆ сѣ́мѧ  твоѐ и҆зочте́тъ. Воста́въ пройдѝ зе́млю въ долготꙋ̀  є҆ѧ̀, и҆ въ широтꙋ̀, ꙗ҆́кѡ тебѣ̀ да́мъ ю҆̀, и҆  сѣ́мени твоемꙋ̀ во вѣ́къ. И҆ ѿсели́всѧ а҆вра́мъ,  прише́дъ всели́сѧ оу҆ дꙋ́ба мамврі́йскагѡ, и҆́же бѧ́ше  въ хеврѡ́нѣ: и҆ созда̀ тꙋ̀ же́ртвенникъ гдⷭ҇ꙋ. 
Прокі́менъ, ѱало́мъ п҃ѕ, гла́съ д҃: Лю́битъ  гдⷭ҇ь врата̀ сїѡ́нѧ, па́че всѣ́хъ селе́нїй і҆а́кѡвлихъ.  Сті́хъ: Ѡ҆снова̑нїѧ є҆гѡ̀ на гора́хъ ст҃ы́хъ. 
При́тчей чте́нїе. [Глава̀ д҃і, ст. к҃з-л҃є. глава̀  є҃і ст. а҃-д҃.] 
Стра́хъ гдⷭ҇нь и҆сто́чникъ жи́зни, твори́тъ же  оу҆клонѧ́тисѧ ѿ сѣ́ти сме́ртныѧ. Во мно́зѣ ꙗ҆зы́цѣ  сла́ва царю̀: во ѡ҆скꙋдѣ́нїи же лю́дстѣ сокрꙋше́нїе (л.  с҃п ѡ҆б.)си́льномꙋ. Долготерпѣли́въ мꙋ́жъ, мно́гъ въ  ра́зꙋмѣ: малодꙋ́шный же крѣ́пкѡ безꙋ́менъ. Кро́ткїй  мꙋ́жъ се́рдцꙋ вра́чь: мо́ль же костє́мъ се́рдце  чꙋ́вственно. Ѡ҆клевета́ѧй оу҆бо́гаго, раздража́етъ  сотво́ршаго и҆̀: почита́ѧй же є҆го̀, ми́лꙋетъ ни́щаго.  Во ѕло́бѣ свое́й ѿри́нетсѧ нечести́вый: надѣ́ѧй же сѧ  на гдⷭ҇а, свои́мъ преподо́бїемъ пра́веденъ. Въ се́рдцѣ  бла́зѣ мꙋ́жа почі́етъ премꙋ́дрость: въ се́рдцы же  безꙋ́мныхъ не познава́етсѧ. Пра́вда возвыша́етъ ꙗ҆зы́къ,  оу҆малѧ́ютъ же племена̀ грѣсѝ. Прїѧ́тенъ царе́ви  слꙋга̀ разꙋ́мный: свои́мъ же бл҃гоѡбраще́нїемъ ѿе́млетъ  безче́стїе. Гнѣ́въ гꙋби́тъ и҆ разꙋ̑мныѧ: ѿвѣ́тъ же  смире́нъ ѿвраща́етъ ꙗ҆́рость, а҆ сло́во же́стоко  воздвиза́етъ гнѣ́вы. Ꙗ҆зы́къ мꙋ́дрыхъ дѡ́браѧ свѣ́сть:  оу҆ста́ же безꙋ́мныхъ возвѣща́ютъ ѕла̑ѧ. На всѧ́комъ  мѣ́стѣ ѻ҆́чи гдⷭ҇ни сматрѧ́ютъ ѕлы̑ѧ же и҆ благі̑ѧ.  И҆сцѣле́нїе ѧ҆зы́ка дре́во жи́зни: хранѧ́й же є҆го̀,  и҆спо́лнитсѧ дх҃а. 
На стїхо́внѣ самогла́сенъ, гла́съ з҃,  є҆ди́ножды: 
Ꙗ҆́коже впады́й въ разбо́йники и҆ оу҆ѧ́звенъ,  та́кѡ и҆ а҆́зъ впадо́хъ ѿ мои́хъ грѣхѡ́въ, и҆  оу҆ѧ́звена є҆́сть дꙋша̀ моѧ̀: къ комꙋ̀ прибѣ́гнꙋ  и҆сцѣли́тисѧ; то́кмѡ къ тебѣ̀ дꙋ́шъ же и҆ тѣле́съ  врачꙋ̀: и҆зле́й на мѧ̀ бж҃е вели́кꙋю твою̀ млⷭ҇ть. 
И҆́ный самогла́сенъ, є҆ди́ножды, гла́съ д҃: 
Прегрѣши́вше ѿ престꙋпле́нїѧ пе́рвагѡ, ѿ  ра́йскїѧ сла́дости и҆ наслажде́нїѧ веде́ни бы́хомъ въ  безче́стнѣйшꙋю жи́знь: добродѣ́телей бо подоба́ющагѡ и҆  хва́льнагѡ житїѧ̀ совле́кшесѧ прегрѣше́ньми, ꙗ҆́кѡ въ  разбо́йники впадо́хомъ: и҆́сполꙋ же ме́ртвы є҆смы̀,  прегрѣши́вше ѿ спаси́тельныхъ оу҆че́нїй твои́хъ, но  мо́лимъ тѧ̀ ѿ мр҃і́и ꙗ҆ви́вшагосѧ, и҆ безстра́стнѡ (л.  сп҃а) стрⷭ҇те́мъ прибли́жившагосѧ влⷣкꙋ: ѡ҆бѧжѝ на́шѧ  ꙗ҆̀же ѿ грѣха̀ прибы́вшыѧ стрꙋ́пы, и҆ безмѣ́рное  твоѐ млⷭ҇рдїе и҆злива́й на ны̀, твоѐ и҆сцѣли́тельное  попече́нїе, ꙗ҆́кѡ чл҃вѣколю́бецъ. 
Мꙋ́чениченъ: Ст҃ы́хъ мч҃нкъ прїе́мый терпѣ́нїе,  и҆ ѿ на́съ прїимѝ пѣ́нїе чл҃вѣколю́бче, да́рꙋѧ на́мъ  тѣ́хъ мл҃твами ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Ѿ всѣ́хъ  бѣ́дъ рабы̑ твоѧ̑ сохранѧ́й, бл҃гослове́ннаѧ бцⷣе: да  тѧ̀ сла́вимъ наде́ждꙋ дꙋ́шъ на́шихъ. 
Во вто́рникъ є҃-ѧ седми́цы на оу҆́трени  трⷪ҇чны. 
Та́же стїхологисꙋ́емъ каѳі́смꙋ а҃і, в҃і, г҃і. По  а҃-мъ стїхосло́вїи глаго́лемъ сѣда́льны  оу҆мили́тєльныѧ ѻ҆смогла́сника в҃, съ бг҃оро́дичнымъ.  По в҃-мъ же стїхосло́вїи сѣда́ленъ господи́на і҆ѡ́сифа,  гла́съ г҃. 
Подо́бенъ: Бж҃е́ственныѧ вѣ́ры: 
Теплото́ю вѣ́ры, воздержа́нїемъ стра̑сти  попали́мъ невоздержа́нїѧ, и҆ про́пасти грѣха̀  оу҆бѣжи́мъ, и҆ сле́зными то́ки погаси́мъ вѣ́чнꙋющїй  пла́мень, зовꙋ́ще: пребл҃гі́й, согрѣши́хомъ тѝ,  ѡ҆чи́сти, и҆ да́рꙋй на́мъ ве́лїю млⷭ҇ть. [Два́жды.] 
Бг҃оро́диченъ. Подо́бенъ: 
Бж҃е́ственнаѧ была̀ є҆сѝ ски́нїѧ сло́ва,  є҆ди́на всечⷭ҇таѧ дв҃о мт҃и, чистото́ю а҆́гг҃лы  превозше́дшаѧ, менѐ па́че всѣ́хъ пе́рсть бы́вша  ѡ҆скверне́на плотски́ми согрѣше́ньми ѡ҆чи́сти мл҃твами  твои́ми, бж҃е́ственною водо́ю, подаю́щи чⷭ҇таѧ, ве́лїю  млⷭ҇ть. (л. сп҃а ѡ҆б.) 
По г҃-мъ стїхосло́вїи, сѣда́ленъ господи́на  ѳео́дѡра, гла́съ в҃. 
Подо́бенъ: Пребл҃гослове́нна є҆сѝ: 
Препросла́вленнаѧ бл҃года́ть всечестна́гѡ поста̀,  и҆́мже и҆лїа̀ проро́къ ѡ҆брѣта́етъ колесни́цꙋ  ѻ҆́гненнꙋю, и҆ мѡѷсе́й скрижа̑ли прїе́млетъ, данїи́лъ  же чꙋ́дный бы́сть, є҆лїссе́й ме́ртваго воздви́же,  ѻ҆́троцы же ѻ҆́гнь оу҆гаси́ша, и҆ всѧ́къ кто̀ къ бг҃ꙋ  присво́исѧ. тѣ́мъ пита́ющесѧ возопїи́мъ: бл҃гослове́нъ  хрⷭ҇то́съ бг҃ъ на́шъ, та́кѡ бл҃говоли́вый, сла́ва тебѣ̀.  [Два́жды.] 
Сла́ва, и҆ ны́нѣ, бг҃оро́диченъ: 
Подо́бенъ: Пречⷭ҇томꙋ: 
Неѡбори́мꙋю мл҃твꙋ твою̀ стѧжа́въ въ лю́тыхъ,  и҆збавлѧ́юсѧ ѿ ѡ҆скорблѧ́ющихъ мѧ̀ па́че наде́жды  чꙋ́днѡ, ѽ мт҃и бж҃їѧ! оу҆скорѧ́еши бо всегда̀  просѧ́щымъ тѧ̀ вѣ́рнѡ, и҆ разрѣша́еши содержи̑маѧ  и҆скꙋшє́нїѧ. тѣ́мъ бл҃года́рственнѡ вопїю́ ти: прїимѝ  влⷣчце кра̑ткаѧ бл҃года́рствєннаѧ, вмѣ́стѡ и҆́хъ  є҆сѝ мнѣ̀ во всѣ́хъ дв҃о по́моще. 
Канѡ́нъ въ мине́и, и҆ настоѧ́щїй трипѣ́снецъ,  господи́на і҆ѡ́сифа. 
И҆ стїхосло́витсѧ пѣ́снь. Гла́съ г҃. 
Пѣ́снь в҃. 
І҆рмо́съ: Вонмѝ землѐ и҆ нб҃о, и҆ внꙋшѝ  глаго́лы моѧ̑, возглаго́лю бо на землѝ бж҃їѧ чꙋдеса̀. 
Непреста́нными мл҃твами, и҆ воздержа́нїемъ и҆  видѣ́нїемъ впери́мъ дꙋ́шы къ бж҃е́ственномꙋ жела́нїю. 
Невоздержа́нїѧ стремни́ны оу҆бѣжа́вше,  оу҆ѧсни́мсѧ всѝ воздержа́нїѧ свѣ́томъ въ  бж҃е́ственномъ дс҃ѣ. 
Со́лїю бж҃е́ственныхъ добродѣ́телей, гное́нїе  грѣхо́вное ѿложи́вши дꙋшѐ, бг҃ꙋ прилѣпи́сѧ. 
Бг҃оро́диченъ: Оу҆поко́исѧ хрⷭ҇то́съ въ тебѣ̀  є҆ди́ной бл҃гослове́нной, и҆ пло́ть свою̀ ѿ тебѐ  понесѐ. (л. сп҃в) 
И҆́ный, гла́съ в҃. І҆рмо́съ: Внемли́те лю́дїе: 
Поще́нїе чи́стое, мл҃твы, сле́зы, поꙋче́нїе  бж҃е́ственныхъ и҆ всѧ́кꙋю и҆нꙋ́ю добродѣ́тель  совокꙋпи́вше, влⷣцѣ хрⷭ҇тꙋ̀ ны́нѣ принесе́мъ. 
Є҆́ѵа плѣне́на бы́сть плодо́мъ: ви́ждь ты̀ дꙋшѐ  моѧ̀, не прельща́йсѧ, а҆́ще приложи́тъ тебѣ̀ ѕмі́й  когда̀ совѣща́ѧй, ꙗ҆́сти тебѣ̀ сла̑стныѧ плоды̀. 
Трⷪ҇ченъ: Трѝ є҆ди́нагѡ зра́ка ли́ца сла́влю,  ѻ҆ц҃а̀, сн҃а и҆ дх҃а, є҆ди́нꙋ держа́вꙋ бж҃ества̀,  црⷭ҇тво всѣ́хъ, и҆ бж҃ество̀. 
Бг҃оро́диченъ: Ржⷭ҇тво̀ твоѐ чⷭ҇таѧ стра́шно  бы́сть: бг҃ъ бо є҆́сть вочеловѣ́чивыйсѧ безнача́льнѡ  ѿ ѻ҆ц҃а̀ рожде́йсѧ, и҆ и҆з̾ тебѐ въ послѣ̑днѧѧ  без̾ мꙋ́жа роди́выйсѧ. 
Сла́ва тебѣ̀ бж҃е на́шъ, сла́ва тебѣ̀. 
Кровоточи́вꙋю, ѡ҆сѧза́нїемъ ѡ҆мє́тъ твои́хъ  и҆сцѣли́лъ є҆сѝ хрⷭ҇тѐ мо́й, и҆ менѐ вѣ́рою млⷭ҇ти  твоеѧ̀ прикаса́ющагосѧ, здра́ва ѿ страсте́й оу҆чинѝ. 
І҆рмо́съ: Внемли́те лю́дїе зна́менїємъ дѣ́лъ  бж҃е́ственныѧ моеѧ̀ си́лы, и҆ ѡ҆ се́мъ оу҆разꙋмѣ́йте,  ꙗ҆́кѡ є҆ди́нъ а҆́зъ бг҃ъ є҆́смь всѣ́хъ. 
Пѣ́снь и҃. 
І҆рмо́съ: А҆́гг҃льми немо́лчнѡ: 
Въ та́йнѣ ловѧ̀ по всѧ̑ дни̑ вселꙋка́вый, и҆́щетъ  мѧ̀ поѧ́ти и҆ снѣ́дь сотвори́ти: тогѡ̀ мѧ̀ ѕло́бы  и҆зба́ви сп҃се, сп҃сы́й і҆ѡ́нꙋ ѿ ки́та. 
Поще́нїемъ ѡ҆чи́стившесѧ, на го́рꙋ добродѣ́телей  взы́демъ, и҆ оу҆слы́шимъ ꙗ҆́снѡ, что̀ возглаго́летъ въ  на́съ бг҃ъ: возглаго́летъ бо ми́ръ и҆ просвѣще́нїе, и҆  и҆сцѣле́нїе дꙋше́вныхъ сокрꙋше́нїй. 
Грѣхо́внымъ ѡ҆мраче́нїемъ всегда̀ ѡ҆слѣплѧ́емь,  не могꙋ̀ разꙋмѣ́ти чꙋдеса̀ твоѧ̑ гдⷭ҇и: тѣ́мже моѝ  сердє́чныѧ ѻ҆́чи ѿве́рзи, і҆и҃се свѣтода́вче. (л.  сп҃в ѡ҆б.) 
Бг҃оро́диченъ: Щедро́тъ твои́хъ ѡ҆кропле́ньми,  приснодв҃о нескве́рнаѧ, ѡ҆сквернє́нїѧ стра̑стнаѧ се́рдца  моегѡ̀ ѿмы́й, сле́зъ то́ки, чистоты̀ мнѣ̀ пода́тельныѧ  ѡ҆чище́нїѧ дꙋше́внагѡ, да́рꙋющи. 
И҆́ный. І҆рмо́съ: Дре́вле ѡ҆роси́вшаго: 
Ѻ҆́гнь не оу҆гаса́етъ, и҆ че́рвь, речѐ, не  скончи́тсѧ, оу҆бо́йсѧ преще́нїѧ, ѽ дꙋшѐ моѧ̀,  оу҆гожда́ющи хрⷭ҇тꙋ̀! да ѡ҆брѧ́щеши наслажде́нїе,  и҆дѣ́же всѣ̑мъ є҆́сть веселѧ́щымсѧ жили́ще. 
Ѡ҆пале́нїемъ разжига́емꙋю дꙋ́шꙋ мою̀ похотѣ́нїй,  возста́ви гдⷭ҇и, молю́сѧ, ѡ҆сѧза́нїемъ твои́мъ, ꙗ҆́коже  петро́вꙋ те́щꙋ, да ѡ҆брѧ́щетсѧ рабо́тати тебѣ̀  бл҃гоꙋго́днѡ, и҆сповѣ́дающисѧ во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Присносꙋ́щнаго безнача́льнаго ѻ҆ц҃а̀  воспои́мъ вѣ́рнїи, сн҃а же собезнача́льна, и҆ дх҃а  сопросїѧ́вша и҆з̾ ѻ҆ц҃а̀, є҆диносꙋ́щна ли́ца,  є҆ди́нагѡ сꙋ́ща всеси́льнагѡ нача́ла, и҆ вла́сти. 
Бг҃оро́диченъ: Мр҃і́е бг҃озва́ннаѧ, ѡ҆чище́нїе  вои́стиннꙋ вѣ́рныхъ, и҆з̾ тебе́ бо ѡ҆ставле́нїе  подава́етсѧ всѣ̑мъ бога́тнѡ: сн҃а твоего̀ и҆ гдⷭ҇а не  преста́й оу҆молѧ́ющи ѡ҆ пою́щихъ тѧ̀. 
Сла́ва тебѣ̀ бж҃е на́шъ, сла́ва тебѣ̀. 
Оу҆́ши ѿве́рзи дꙋшѝ моеѧ̀ ѡ҆гло́хнꙋвшыѧ  хрⷭ҇тѐ, и҆ ѧ҆зы́къ мо́й оу҆ѧснѝ, ꙗ҆́коже дре́вле  гꙋгни́вагѡ и҆ глꙋха́гѡ: да внꙋша́ѧ твои̑мъ гласовѡ́мъ  пою̀, и҆ ѧ҆зы́комъ хвалю́ тѧ во вѣ́ки. 
ХХва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. (л. сп҃г) 
І҆рмо́съ: Дре́вле ѡ҆роси́вшаго є҆врє́йскїѧ  ѻ҆́троки въ пла́мени, и҆ ѡ҆пали́вшаго гдⷭ҇а халдє́и  пресла́внѡ въ не́мъ, воспои́мъ глаго́люще: бл҃гослови́те  и҆ превозноси́те є҆го̀ во вѣ́ки. 
Пѣ́снь ѳ҃. 
І҆рмо́съ: Тебѐ неѡпали́мꙋю: 
Пла́мень ѻ҆гнѧ̀ негаси́магѡ во оу҆мѣ̀  стѧжа́вше, те́плою мы́слїю, покаѧ́нїѧ ѻ҆гню̀ ны́нѣ  пристꙋ́пимъ, стра̑сти ѡ҆палѧ́юще. 
Оу҆́стъ постѧ́щихсѧ дре́вле, разжига́емое сло́во,  и҆зше́дшее ревни́тельнѣ, преклонѧ́етъ соста́вы: семꙋ̀  ревнꙋ́й дꙋшѐ, и҆ до́брѣ поживѝ. 
Сꙋди́ще стра́шное помышлѧ́ющи, всеѻкаѧ́ннаѧ дꙋшѐ  моѧ̀, шє́ствїѧ твоѧ̑ при́снѡ, ко и҆сполне́нїю хотѣ́нїй  и҆зба́вителѧ оу҆готовлѧ́й. 
Бг҃оро́диченъ: Ѡ҆мраче́ннꙋю дꙋ́шꙋ мою̀ сласте́й  ѡ҆черне́нїемъ, просвѣтѝ чⷭ҇таѧ, свѣ́тъ ро́ждшаѧ: да  любо́вїю и҆ вѣ́рою при́снѡ велича́ю тѧ̀. 
И҆́ный. І҆рмо́съ: Преесте́ственнѡ пло́тїю: 
Оу҆́дъ ве́сь пло́ти на́шеѧ предста́ви хрⷭ҇тꙋ̀,  ѻ҆рꙋ̑жїѧ пра́вды: рꙋ́цѣ, речѐ, воздѣ́вше преподо́бныѧ  без̾ гнѣ́ва и҆ размышле́нїй. 
Ты̀ и҆ногда̀ оу҆ченикѡ́мъ въ кораблѝ предста́въ,  оу҆ста́вилъ є҆сѝ хрⷭ҇тѐ мо́й неи́стовствꙋющеесѧ  мо́ре, и҆ моѧ̑ треволнє́нїѧ оу҆тишѝ помышле́нїй. 
Трⷪ҇ченъ: Є҆ди́номꙋ є҆стествꙋ̀ покланѧ́юсѧ, трѝ  ли́ца пою̀, є҆ди́наго бг҃а всѣ́хъ, ѻ҆ц҃а̀, и҆ сн҃а, и҆  ст҃а́го дх҃а, присносꙋ́щное нача́ло. 
Бг҃оро́диченъ: Чⷭ҇таѧ дѣтотвори́ши, дв҃а млеко́мъ  пита́еши, ка́кѡ въ то́мже ѻ҆боѧ̑ дѣ́вствꙋеши ражда́ющи;  бг҃ъ є҆́сть сотвори́вый, не вопроша́й менѐ, ка́кѡ. (л.  сп҃г ѡ҆б.) 
Сла́ва тебѣ̀ бж҃е на́шъ, сла́ва тебѣ̀. 
Ѿ разбо́йническихъ мѧ̀ страсте́й ѡ҆скверне́на  дꙋше́ю, и҆сцѣлѝ хрⷭ҇тѐ мо́й, и҆злива́ѧ твою̀ млⷭ҇ть,  ꙗ҆́коже впа́дшемꙋ въ рꙋ́цѣ разбо́йникѡвъ. 
І҆рмо́съ: Преесте́ственнѡ пло́тїю заче́ншꙋю во  чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во,  въ пѣ́снехъ немо́лчныхъ велича́емъ вѣ́рнїи. 
Свѣти́ленъ гла́са. 
На стїхо́внѣ самогла́сенъ днѐ, два́жды, гла́съ  з҃: 
Оу҆ѧ́звеннꙋю мою̀ дꙋ́шꙋ, и҆ смире́ннꙋю посѣтѝ  гдⷭ҇и, врачꙋ̀ болѧ́щихъ и҆ ѿча́ѧнныхъ, приста́нище  неѡбꙋрева́емое: ты́ бо є҆сѝ прише́дый и҆зба́витель  мі́ра, є҆́же воздви́гнꙋти и҆з̾ тлѝ па́дшаго: и҆ менѐ  припа́дающа возста́ви, за вели́кꙋю твою̀ млⷭ҇ть. 
Мꙋ́чениченъ: Посредѣ̀ сꙋди́ща законопрестꙋ́пныхъ,  ра́дꙋющесѧ вопїѧ́хꙋ стрⷭ҇тоте́рпцы: гдⷭ҇и сла́ва тебѣ̀. 
Сла́ва, и҆ ны́нѣ, бг҃оро́диченъ: Пое́мъ тѧ̀  пречⷭ҇таѧ бцⷣе, и҆ сла́вимъ є҆го́же родила̀ є҆сѝ бг҃а  сло́ва, зовꙋ́ще: сла́ва тебѣ̀. 
На а҃-мъ часѣ̀, стїхологисꙋ́емъ каѳі́смꙋ д҃і. На  г҃-мъ часѣ̀, є҃і. На ѕ҃-мъ часѣ̀ ѕ҃і. На ѕ҃-мъ же  часѣ̀, тропа́рь прⷪ҇ро́чества, гла́съ г҃. 
Застꙋ́пникъ на́шъ бг҃ъ і҆а́кѡвль, и҆ защи́титель  є҆́сть въ де́нь печа́ли. 
Прокі́менъ, ѱало́мъ п҃з, гла́съ ѕ҃: Ни́щъ  є҆́смь а҆́зъ, и҆ въ трꙋдѣ́хъ ѿ ю҆́ности моеѧ̀.  Сті́хъ: Гдⷭ҇и бж҃е сп҃се́нїѧ моегѡ̀, во днѝ  воззва́хъ, и҆ въ нощѝ пред̾ тобо́ю. 
Прⷪ҇ро́чества и҆са́їина чте́нїе. [Глава̀ м҃, ст.  и҃і- л҃а.] 
Та́кѡ глаго́летъ гдⷭ҇ь: комꙋ̀ оу҆подо́бисте  гдⷭ҇а, и҆ ко́емꙋ подо́бїю оу҆подо́бисте є҆го̀; Є҆да̀  ѡ҆́бразъ сотворѝ древодѣ́латель, и҆лѝ зла́тарь слїѧ́въ  зла́то позлатѝ є҆го̀, и҆лѝ подо́бїемъ сотворѝ є҆го̀;  Дре́во бо негнїю́щее и҆збира́етъ древодѣ́латель, и҆  мꙋ́дрѣ и҆́щетъ, (л. сп҃д) ка́кѡ поста́витъ ѡ҆́бразъ  є҆гѡ̀, и҆ да не поколе́блетсѧ. Не разꙋмѣ́сте ли, не  слы́шасте ли; не возвѣсти́сѧ ли ва́мъ и҆спе́рва; не  разꙋмѣ́сте ли ѡ҆снова́нїѧ землѝ, Содержа́й крꙋ́гъ  землѝ, и҆ живꙋ́щыѧ на не́й а҆́ки прꙋ́ги: поста́вивый  нб҃о ꙗ҆́кѡ кама́рꙋ, и҆ просте́ръ є҆̀, ꙗ҆́кѡ ски́нїю  ѡ҆бита́ти. Даѧ́й кнѧ́зи, а҆́ки ничто́же, владѣ́ти, и҆  зе́млю, а҆́ки ничто́же сотворѝ. Не насадѧ́тъ бо, нижѐ  насѣ́ютъ, и҆ не вкорени́тсѧ въ землѝ коре́нїе и҆́хъ:  дхнѐ на ни́хъ вѣ́тръ, и҆ и҆зсхо́ша, и҆ бꙋ́рѧ а҆́ки  сте́блїе во́зметъ и҆̀хъ. Ны́нѣ оу҆̀бо комꙋ̀ мѧ̀  оу҆подо́бисте, и҆ вознесꙋ́сѧ, речѐ ст҃ы́й; Воззри́те на  высотꙋ̀ ѻ҆чи́ма ва́шима, и҆ ви́дите, кто̀ сотворѝ сїѧ̑  всѧ̑; носѧ́й по числꙋ̀ оу҆́тварь свою̀, и҆ всѧ̑ по  и҆́мени прозове́тъ ѿ мно́гїѧ сла́вы, и҆ въ держа́вѣ  крѣ́пости своеѧ̀ ничто́же оу҆таи́сѧ ѿ тебѐ. Є҆да́  бо рече́ши і҆а́кѡве, и҆ что̀ глаго́лалъ є҆сѝ і҆и҃лю;  оу҆таи́сѧ пꙋ́ть мо́й ѿ бг҃а, и҆ бг҃ъ мо́й сꙋ́дъ ѿѧ̀  и҆ ѿстꙋпѝ. И҆ ны́нѣ не оу҆разꙋмѣ́лъ ли є҆сѝ; ни  лѝ слы́шалъ є҆сѝ; бг҃ъ вѣ́чный, бг҃ъ оу҆стро́ивый  концы̀ землѝ, не вза́лчетъ, нижѐ оу҆трꙋди́тсѧ, нижѐ  є҆́сть и҆з̾ѡбрѣ́тенїе премꙋ́дрости є҆гѡ̀. Даѧ́й  а҆́лчꙋщымъ крѣ́пость, и҆ неболѣ́знєннымъ печа́ль.  Вза́лчꙋтъ бо ю҆нѣ́йшїи, и҆ оу҆трꙋдѧ́тсѧ ю҆́нѡты, и҆  и҆збра́ннїи не крѣ́пцы бꙋ́дꙋтъ: Терпѧ́щїи же гдⷭ҇а  и҆змѣнѧ́тъ крѣ́пость. 
Прокі́менъ, ѱало́мъ п҃и, гла́съ ѕ҃: Бл҃же́ни  лю́дїе вѣ́дꙋщїи воскликнове́нїе. Сті́хъ: Гдⷭ҇и, во  свѣ́тѣ лица̀ твоегѡ̀ по́йдемъ. 
На ѳ҃-мъ часѣ̀ каѳі́смꙋ и҃і. (л. сп҃д ѡ҆б.) 
Во вто́рникъ є҃-ѧ седми́цы ве́чера, 
стїхосло́вимъ, вмѣ́стѡ Ко гдⷭ҇ꙋ, каѳі́смꙋ ѳ҃і.  На Гдⷭ҇и воззва́хъ: поста́вимъ стїхѡ́въ ѕ҃: и҆ пое́мъ  стїхи̑ры подѡ́бны трипѣ́снца г҃. и҆ въ мине́и г҃.  Подѡ́бны господи́на і҆ѡ́сифа, гла́съ и҃: 
Подо́бенъ: Что́ вы нарече́мъ: 
Бра́шно любо́вь творѧ́ще, воздержа́нїемъ стра̑сти  оу҆держи́мъ вѣ́рнїи, и҆ бг҃ꙋ на́съ ра́ди возне́сшемꙋсѧ  на крⷭ҇тѣ̀, и҆ копїе́мъ пробо́дшемꙋсѧ въ ре́бра, пожи́ти  благоꙋго́днѡ веде́мсѧ, да пи́щи наслади́мсѧ вѣ́чныѧ и҆  лꙋ́чшїѧ, сла́вѧще сп҃са дꙋ́шъ на́шихъ. 
Подо́бенъ: 
Дре́вомъ дре́вле сме́рть ѡ҆брѣто́хомъ, ны́нѣ же  па́ки жи́знь дре́вомъ крⷭ҇тнымъ: страсте́й оу҆́бѡ  стремлє́нїѧ оу҆мертви́мъ вѣ́рнїи, и҆ дости́гнꙋти  сп҃си́тельное воскресе́нїе всѣ́хъ бл҃годѣ́телѧ мо́лимъ,  дѣѧ́ньми бж҃е́ственными сїѧ́юще, и҆ добродѣ́тельми  оу҆краша́еми, сла́вѧще сп҃са дꙋ́шъ на́шихъ. 
И҆́на стїхи́ра подо́бна, господи́на ѳео́дѡра, гла́съ  в҃. 
Подо́бенъ: Па́че оу҆ма̀ бл҃ги́хъ: 
Живоно́сный тво́й крⷭ҇тъ похвалѧ́емъ гдⷭ҇и, и҆  на́съ ра́ди сщ҃є́ннаѧ пло́ти твоеѧ̀ страда̑нїѧ: копїе́  же, заколє́нїѧ, посмѣѧ̑нїѧ, ѡ҆плева̑нїѧ, бїє́нїѧ и҆  заꙋшє́нїѧ съ багрѧни́цею, и҆ вѣне́цъ терноплете́нный,  и҆́миже ѿ клѧ́твы всѧ̑ и҆зба́вивъ сп҃слъ є҆сѝ ны̀.  тѣ́мже мо́лимъ тѧ̀, постѡ́въ вре́мѧ ми́рнѡ сконча́ти  пода́ждь на́мъ. 
Прокі́менъ, ѱало́мъ п҃ѳ, гла́съ д҃: Гдⷭ҇и,  прибѣ́жище бы́лъ є҆сѝ на́мъ въ ро́дъ и҆ ро́дъ.  Сті́хъ: Пре́жде да́же гора́мъ не бы́ти, и҆ созда́тисѧ  землѝ, и҆ вселе́ннѣй: (л. сп҃є) 
Бытїѧ̀ чте́нїе. [Глава̀ є҃і, ст. а҃-є҃і.] 
Бы́сть сло́во гдⷭ҇не ко а҆вра́мꙋ въ видѣ́нїи  но́щїю, глаго́лѧ: не бо́йсѧ а҆вра́ме: а҆́зъ защища́ю тѧ̀,  мзда̀ твоѧ̀ мно́га бꙋ́детъ ѕѣлѡ̀. Глаго́ла же а҆вра́мъ:  влⷣко гдⷭ҇и, что́ ми да́си; а҆́зъ же ѿпꙋща́юсѧ  безча́денъ: сы́нъ же масе́къ домоча́дицы моеѧ̀, се́й  дама́скъ є҆лїе́зеръ. И҆ речѐ а҆вра́мъ: поне́же мнѣ̀ не  да́лъ є҆сѝ сѣ́мене, домоча́децъ же мо́й наслѣ́дникъ  мо́й бꙋ́детъ. И҆ а҆́бїе гла́съ гдⷭ҇нь бы́сть къ немꙋ̀,  глаго́лющїй: не бꙋ́детъ се́й наслѣ́дникъ тво́й, но и҆́же  и҆зы́детъ и҆з̾ тебѐ, то́й бꙋ́детъ наслѣ́дникъ тебѣ̀.  И҆зведе́ же є҆го̀ во́нъ, и҆ речѐ є҆мꙋ̀: воззрѝ на  не́бо, и҆ и҆зочтѝ ѕвѣ́зды, а҆́ще возмо́жеши и҆счестѝ  ѧ҆̀. и҆ речѐ: та́кѡ бꙋ́детъ сѣ́мѧ твоѐ. И҆ вѣ́рова  а҆вра́мъ бг҃ꙋ, и҆ вмѣни́сѧ є҆мꙋ̀ въ пра́вдꙋ. Рече́ же  къ немꙋ̀: а҆́зъ [є҆́смь] бг҃ъ и҆зведы́й тѧ̀ ѿ страны̀  халде́йскїѧ, ꙗ҆́кѡ да́ти тебѣ̀ зе́млю сїю̀  наслѣ́дствовати. И҆ речѐ: влⷣко гдⷭ҇и, по чесомꙋ̀  оу҆разꙋмѣ́ю, ꙗ҆́кѡ наслѣ́дити ю҆̀ и҆́мамъ; Рече́ же  къ немꙋ̀: возмѝ мнѣ̀ ю҆́ницꙋ трилѣ́тнꙋ, и҆ ко́зꙋ  трилѣ́тнꙋ, и҆ ѻ҆вна̀ трилѣ́тна, и҆ го́рлицꙋ, и҆  го́лꙋбѧ. Взѧ́ же ѻ҆́нъ всѧ̑ сїѧ̑, и҆ раздѣлѝ ѧ҆̀ на  по́лы, и҆ положѝ ѧ҆̀ противоли̑чна є҆ди́на къ дрꙋго́мꙋ,  пти́цъ же не раздѣлѝ. Слетѣ́ша же пти̑цы на тѣлеса̀  растє́санаѧ и҆́хъ: и҆ сѣ́де бли́зꙋ и҆̀хъ а҆вра́мъ.  Заходѧ́щꙋ же со́лнцꙋ, оу҆́жасъ нападѐ на а҆вра́ма, и҆  сѐ стра́хъ те́менъ ве́лїй нападѐ на́нь. И҆ рече́но  бы́сть ко а҆вра́мꙋ: вѣ́дый оу҆вѣ́си, ꙗ҆́кѡ пресе́льно  бꙋ́детъ сѣ́мѧ твоѐ въ землѝ не свое́й, и҆ порабо́тѧтъ  ѧ҆̀, и҆ ѡ҆ѕло́бѧтъ ѧ҆̀, и҆ смирѧ́тъ ѧ҆̀ лѣ́тъ  четы́реста. Ꙗ҆зы́кꙋ же, є҆мꙋ́же порабо́таютъ, сꙋждꙋ̀  а҆́зъ: по си́хъ же и҆зы́дꙋтъ сѣ́мѡ со и҆мѣ́нїемъ  мно́гимъ. Ты́ же ѿи́деши ко ѻ҆тцє́мъ твои̑мъ въ  ми́рѣ, препита́нъ въ ста́рости до́брѣй. (л. сп҃є ѡ҆б.) 
Прокі́менъ, ѱало́мъ ч҃, гла́съ д҃: Живы́й въ  по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ.  Сті́хъ: Рече́тъ гдⷭ҇ви: застꙋ́пникъ мо́й є҆сѝ. 
При́тчей чте́нїе. [Глава̀ є҃і, ст. з҃-ѳ҃і] 
Оу҆стнѣ̀ мꙋ́дрыхъ свѧзꙋ́ютсѧ чꙋ́вствомъ: сердца́  же безꙋ́мныхъ не тве́рда. Жє́ртвы нечести́выхъ ме́рзость  гдⷭ҇ви: ѻ҆бѣ́ты же правоходѧ́щихъ прїѧ́тны є҆мꙋ̀.  Ме́рзость гдⷭ҇ви пꙋтїѐ нечести́выхъ: гонѧ́щыѧ же пра́вдꙋ  лю́битъ. Наказа́нїе неѕло́бивагѡ познава́етсѧ ѿ  мимоходѧ́щихъ: ненави́дѧщїи же ѡ҆бличе́нїѧ скончава́ютсѧ  сра́мнѡ. А҆́дъ, и҆ па́гꙋба ꙗ҆́вна пред̾ гдⷭ҇емъ: ка́кѡ  не и҆ сердца̀ человѣ́кѡвъ; Не возлю́битъ ненака́занный  ѡ҆блича́ющихъ є҆го̀, съ мꙋ́дрыми же не побесѣ́дꙋетъ.  Се́рдцꙋ веселѧ́щꙋсѧ, лицѐ цвѣте́тъ: въ печа́лехъ же  сꙋ́щꙋ, сѣ́тꙋетъ. Се́рдце пра́во и҆́щетъ чꙋ́вства:  оу҆ста́ же ненака́занныхъ оу҆разꙋмѣ́ютъ ѕла̑ѧ. На  всѧ́ко вре́мѧ ѻ҆́чи ѕлы́хъ прїе́млютъ ѕла̑ѧ: до́брїи же  безмо́лвствꙋютъ при́снѡ. Лꙋ́чше части́ца ма́лаѧ со  стра́хомъ гдⷭ҇нимъ, не́жели сокрѡ́вища вє́лїѧ без̾  боѧ́зни. Лꙋ́чше оу҆чрежде́нїе ѿ ѕе́лїй съ любо́вїю и҆  бл҃года́тїю, не́жели представле́нїе тельцє́въ со  враждо́ю. Мꙋ́жъ ꙗ҆́рый оу҆строѧ́етъ бра̑ни:  долготерпѣли́вый же и҆ бꙋ́дꙋщꙋю оу҆кроща́етъ.  терпѣли́вый мꙋ́жъ оу҆гаси́тъ сꙋды̀: нечести́вый же  воздвиза́етъ па́че. Пꙋтїѐ пра́здныхъ по́стлани  те́рнїемъ: мꙋ́жественныхъ же оу҆гла́ждени. 
На стїхо́внѣ самогла́сны, гла́съ є҃,  є҆ди́ножды: 
Поползнꙋ́всѧ ѿ пра́вагѡ пꙋтѝ твоегѡ̀, ѿ  страсте́й ѻ҆каѧ́нный низпадо́хсѧ въ ро́въ, леѵі́тъ же со  сщ҃е́нникомъ ви́дѣвше мѧ̀, претеко́ша. ты́ же хрⷭ҇тѐ  поми́ловалъ є҆сѝ мѧ̀, и҆ ѻ҆рꙋ́жїемъ крⷭ҇та̀  грѣхо́вное рꙋкописа́нїе растерза́въ, безстра́стїемъ  оу҆ѧсни́лъ є҆сѝ, и҆ ѻ҆ц҃ꙋ̀ (л. сп҃ѕ) сосѣда́телѧ  сотвори́лъ є҆сѝ. тѣ́мже зовꙋ̀ тебѣ̀: непостижи́ме  гдⷭ҇и сла́ва тебѣ̀. 
И҆́на стїхи́ра, гла́съ и҃, є҆ди́ножды: 
И҆з̾ і҆ерꙋсали́ма снидо́хъ поползнꙋ́всѧ, ѿ  напи́санныхъ въ не́мъ ꙗ҆зы́кѡмъ за́повѣдей твои́хъ: во  і҆ерїхѡ́нъ же и҆ды́й подража́тельнымъ стремле́нїемъ, въ  не́мъ дре́вле ра́ди ѕло́бы ѿ тебѐ, ко оу҆бі́йствꙋ  и҆зда́вшихсѧ лю́демъ твои̑мъ преслꙋша́нїемъ,  дꙋшетлѣ̑ннымъ прилꙋчи́хсѧ страсте́мъ, ꙗ҆́коже  разбо́йникѡмъ. ѿ ни́хъ оу҆ѧ́звена и҆́сполꙋ  оу҆мерщвле́на, гвоздьмѝ и҆ копїе́мъ пло́тїю  оу҆ѧзви́выйсѧ во́лею, грѣха̀ ра́ди человѣ́ча, и҆  ѻ҆́бщее соверши́вый крⷭ҇то́мъ сп҃се́нїе во  і҆ерꙋсали́мѣ, и҆сцѣли́ мѧ гдⷭ҇и, и҆ сп҃си́ мѧ. 
Мꙋ́чениченъ: Мꙋ́чєницы твоѝ гдⷭ҇и, забы́вше  сꙋ̑щаѧ въ житїѝ, неради́вше и҆ ѡ҆ мꙋ́кахъ бꙋ́дꙋщїѧ ра́ди  жи́зни, и҆ сеѧ̀ наслѣ̑дницы ꙗ҆ви́шасѧ: тѣ́мже и҆ со  а҆́гг҃лы ра́дꙋютсѧ, тѣ́хъ мл҃твами да́рꙋй лю́демъ  твои̑мъ ве́лїю млⷭ҇ть. 
Сла́ва, и҆ ны́нѣ, крⷭ҇тобг҃оро́диченъ: Гдⷭ҇и,  є҆гда̀ тѧ̀ сл҃нце ви́дѣ на дре́вѣ ви́сима сл҃нца  пра́вды, лꙋчы̀ сокры̀, и҆ лꙋна̀ свѣ́тъ во тьмꙋ̀  преложѝ: всенепоро́чнаѧ же мт҃и твоѧ̀ оу҆тро́бою  оу҆ѧзвлѧ́шесѧ. 
Въ сре́дꙋ є҃-ѧ седми́цы. 
На оу҆́трени тро́ичны: Та́же каѳі̑смы к҃, а҃, в҃.  По а҃-мъ стїхосло́вїи сѣда́льны крⷭ҇тныѧ ѻ҆смогла́сника  два̀, съ крⷭ҇тобг҃оро́дичнымъ. По в҃-мъ же стїхосло́вїи,  настоѧ́щїй сѣда́ленъ, гдⷭ҇и́на і҆ѡ́сифа, гла́съ и҃. 
Подо́бенъ: Повелѣ́нное та́йнѡ: 
Дре́ва вкꙋси́въ а҆да́мъ не въ лѣ́потꙋ,  невоздержа́нїѧ го́рцѣ плоды̀ ѡ҆б̾ѧ́тъ: возне́съ же сѧ  на дре́во, сего̀ (л. сп҃ѕ ѡ҆б.) и҆зба́вилъ є҆сѝ ще́дре  ѡ҆сꙋжде́нїѧ лю́тагѡ. тѣ́мже тѝ вопїе́мъ: да́ждь на́мъ  воздержа́тисѧ влⷣко, ѿ плода̀ тлетво́рнагѡ, и҆  твори́ти во́лю твою̀, ꙗ҆́кѡ да ѡ҆брѧ́щемъ млⷭ҇ть.  [Два́жды.] 
Крⷭ҇тобг҃оро́диченъ: Ѿ крове́й твои́хъ чⷭ҇тыхъ  воплоще́нна, и҆ па́че смы́сла ѿ тебѐ чⷭ҇таѧ рожде́нна,  на дре́вѣ ви́сима посредѣ̀ ѕлодѣ́ю ви́дѧщи,  оу҆тро́бами болѣ́зновала є҆сѝ, и҆ мт҃рски рыда́ющи  вопїѧ́ла є҆сѝ: оу҆вы̀ мнѣ̀ ча́до моѐ! ко́е  бж҃е́ственное и҆ неизрече́нное смотре́нїе твоѐ, и҆́мже  ѡ҆живи́лъ є҆сѝ созда́нїе твоѐ; воспѣва́ю  бл҃гоꙋтро́бїе твоѐ. 
По г҃-мъ стїхосло́вїи сѣда́ленъ, господи́на  ѳео́дѡра, гла́съ в҃. 
Подо́бенъ: Пречⷭ҇томꙋ твоемꙋ̀ ѡ҆́бразꙋ: 
Дре́во всест҃о́е, крⷭ҇тное воспѣва́юще, кра́йнѣй  бл҃гости твое́й покланѧ́емсѧ при́снѡ хрⷭ҇тѐ бж҃е: на  се́мъ бо оу҆праздни́лъ є҆сѝ си̑лы вра̑жїѧ, и҆ да́лъ  є҆сѝ зна́менїе вѣ́рꙋющымъ въ тѧ̀: тѣ́мже бл҃года́рнѡ  вопїе́мъ тѝ: всѣ́хъ сподо́би бл҃годꙋ́шнѡ ми́рнѡ  живꙋ́щихъ, и҆спо́лнити по́стное вре́мѧ. [Два́жды.] 
Крⷭ҇тобг҃оро́диченъ: Непоро́чнаго па́стырѧ тѧ̀  зрѧ́щи а҆́гнца на дре́во воздви́жена, рыда́ющи мт҃рски  вопїѧ́ше: сн҃е, на сме́рть тѧ̀ ѡ҆сꙋди́ша небл҃года́рнїи  лю́дїе, за є҆́же ѻ҆́блакъ просте́рлъ є҆сѝ въ  прехожде́нїе и҆́хъ: оу҆вы̀ мнѣ̀, безча́дствꙋюсѧ  безмꙋ́жнаѧ! но воста́ни, и҆ возсїѧ́й сл҃нце, и҆  просла́влюсѧ въ сынѣ́хъ земноро́дныхъ. 
Канѡ́нъ мине́и, и҆ настоѧ́щїй трипѣ́снецъ  господи́на і҆ѡ́сифа. 
И҆ стїхосло́витсѧ пѣ́снь, гла́съ и҃. 
Пѣ́снь г҃. 
І҆рмо́съ: Нбⷭ҇нагѡ крꙋ́га: 
Ѡ҆сꙋди́въ враждꙋ̀, на крⷭ҇тѣ̀ просте́рлъ є҆сѝ  твоѝ правосꙋ́де дла̑ни: ны́нѣ же ѡ҆сꙋжде́нна мѧ̀ сꙋ́ща  (л. сп҃з) прегрѣше́ньми, сп҃сѝ блꙋ́днаго сп҃се,  ѡ҆горчи́вшаго тѧ̀ долготерпѣли́ваго. 
Ско́тское возжелѣ́хъ страстотво́рное житїѐ,  твои́хъ за́повѣдей оу҆дали́хсѧ сп҃се пребл҃гі́й,  стра́нными порабоще́нъ и҆ нечи́стыми гра́жданы, ны́нѣ же  ѡ҆браща́ющасѧ прїимѝ, и҆ сп҃си́ мѧ. 
Гꙋгни́вагѡ ꙗ҆́коже дре́вле слꙋ́ха ѿве́рзлъ  є҆сѝ, ѿве́рзи дꙋшѝ моеѧ̀ оу҆шеса̀ нра́вомъ  ѡ҆глꙋшє́нна, и҆ внꙋши́ти твоѐ сп҃си́тельное сло́во,  і҆и҃се сподо́би мѧ̀ є҆ди́не чл҃вѣколю́бче. 
Бг҃оро́диченъ: Сп҃си́тєльнаѧ врата̀, къ бг҃ꙋ  мо́сте, хрⷭ҇тїа́нъ предста́тельнице, пречⷭ҇таѧ влⷣчце,  ѡ҆бстои́ма мѧ̀ напа́стьми житїѧ̀ и҆ ѡ҆бꙋрева́ема,  ѻ҆трокови́це ѡ҆кормѝ. 
И҆́ный господи́на ѳео́дѡра. Гла́съ в҃. 
І҆рмо́съ: Непло́дствовавшїй мо́й оу҆́мъ: 
За млⷭ҇рдїе щедро́тъ возше́дъ на крⷭ҇тъ,  и҆звле́клъ є҆си́ мѧ и҆з̾ ро́ва страсте́й, и҆ возне́слъ  є҆сѝ хрⷭ҇тѐ, въ нбⷭ҇наѧ. 
Просте́ръ на крⷭ҇тѣ̀ дла̑ни твоѝ хрⷭ҇тѐ  ꙗ҆зы́ки всѧ̑ оу҆далє́нныѧ ѿ тебѐ ѡ҆б̾ѧ́лъ є҆сѝ,  бли́зъ ста́ти держа́вы твоеѧ̀. 
Трⷪ҇ченъ: Трїѷпоста́снаѧ є҆ди́нице, пресꙋ́щнаѧ  трⷪ҇це, бж҃ество̀ є҆ди́но, ѻ҆́ч҃е и҆ сн҃е, и҆ дш҃е  пра́вый, сп҃сѝ чтꙋ́щыѧ тѧ̀. 
Бг҃оро́диченъ: Кто̀ хвали́ти тѧ̀ ѿ земны́хъ, по  достоѧ́нїю возмо́жетъ мт҃и дв҃о; ты́ бо въ жена́хъ  є҆ди́на ꙗ҆ви́ласѧ є҆сѝ и҆збра́ннаѧ, и҆ всебл҃же́ннаѧ. 
Сла́ва тебѣ̀ бж҃е на́шъ, сла́ва тебѣ̀. 
Возне́слсѧ є҆сѝ на крⷭ҇тѣ̀, прободе́нъ бы́лъ  є҆сѝ въ ре́бра, же́лчи вкꙋси́лъ є҆сѝ менѐ ра́ди,  і҆и҃се, ѿ престꙋпле́нїѧ ѡ҆горчи́вшагѡ тѧ̀. (л. сп҃з  ѡ҆б.) 
І҆рмо́съ: Непло́дствовавшїй мо́й оу҆́мъ,  плодоно́сенъ бж҃е покажи́ ми, дѣ́лателю до́брыхъ,  насади́телю бл҃ги́хъ, бл҃гоꙋтро́бїемъ твои́мъ. 
Пѣ́снь и҃. 
І҆рмо́съ: Седмери́цею пе́щь: 
Неꙋсы́пнымъ ѻ҆́комъ воззрѣ́въ на мѧ̀,  оу҆ще́дри, оу҆ны́нїѧ дрема́нїемъ ѡ҆держи́ма, и҆ снꙋ̀  рабо́тающа, сла̑стнымъ на ѻ҆дрѣ̀ страсте́мъ, на  крⷭ҇тѣ̀ главꙋ̀ твою̀ преклони́вый, и҆ во́лею  оу҆снꙋ́вый, и҆ тьмꙋ̀ разори́вый, хрⷭ҇тѐ, грѣха̀,  свѣ́тъ сы́й пра́вды. 
Богатотво́рными дарова́нїи оу҆краси́всѧ ѿ  креще́нїѧ, па́че нищетꙋ̀ ѕлы́хъ возлюби́хъ, и҆ чꙋ́ждь  бы́хъ добродѣ́телей ѻ҆каѧ́нный а҆́зъ, въ странꙋ̀  дале́че ѿше́дъ ѕло́бы. тѣ́мже ѡ҆брати́въ прїими́ мѧ  сп҃се, твои́мъ крⷭ҇то́мъ ѡ҆гражда́ѧ во всѧ̑ вѣ́ки. 
Пїѧ́нство страсте́й ѿри́ни, и҆ сле́зъ взыщѝ,  чисти́тельное поще́нїемъ дꙋшѐ, вїно̀ се́рдце веселѧ́щее,  и҆ сла̑сти оу҆вѧда́ющее, и҆ плѡтскі́ѧ пє́щи  и҆спепелѧ́ющее: и҆ потщи́сѧ, пригвозди́вшемꙋсѧ тебѐ  ра́ди на дре́вѣ хрⷭ҇тꙋ̀ сраспѧ́тисѧ, и҆ жи́ти во вѣ́ки. 
Бг҃оро́диченъ: Бг҃ороди́тельнице всечⷭ҇таѧ, дꙋшѝ  моеѧ̀ ꙗ҆́звы, и҆ грѣхѡ́внаѧ гноє́нїѧ ѡ҆чи́сти,  и҆сто́чники ѡ҆мыва́ющи ѿ ре́бръ ржⷭ҇тва̀ твоегѡ̀, и҆  ѿ ни́хъ ѡ҆чища́ющи стрꙋѧ́ми: къ тебѣ́ бо взыва́ю, и҆  къ тебѣ̀ прибѣга́ю, и҆ тѧ̀ призыва́ю бл҃года́тнꙋю. 
И҆́ный. І҆рмо́съ: Гла́сы а҆́гг҃льскими: 
Распе́ншагосѧ пло́тски, и҆ бжⷭ҇тво́мъ не  пострада́вша і҆и҃са, пою́тъ а҆́гг҃ли, и҆ мы̀ земноро́днїи  во всѧ̑ вѣ́ки. 
Въ распѧ́тїи твое́мъ хрⷭ҇тѐ, поно́снꙋю сме́рть  прїе́мъ проклѧ́тꙋю, сп҃слъ ны̀ є҆сѝ ѿ тлѝ  и҆зба́вивый. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. (л. сп҃и) 
Херꙋві́мски тѧ̀ ѽ трⷪ҇це ст҃ъ, ст҃ъ ст҃ъ, пою̀  є҆ди́но бж҃ество̀, безнача́льное, про́стое и҆ всѣ́ми  непости́жное. 
Бг҃оро́диченъ: Похвала́ми тѧ̀ чⷭ҇таѧ, свѣ́тлѡ  почита́ютъ всѝ родѝ: зижди́телѧ бо родила̀ є҆сѝ. ѽ  чꙋ́до стра́шное, и҆ дѣ́ло всебл҃же́нное! 
Сла́ва тебѣ̀ бж҃е на́шъ, сла́ва тебѣ̀. 
Всѧ̑ претерпѣ́лъ є҆сѝ пострада́ти ѡ҆  є҆ди́номъ, є҆́же сп҃сти́сѧ мнѣ̀ хрⷭ҇тѐ: пою̀ твоѐ  распѧ́тїе, гвѡ́здїѧ, и҆ заколе́нїе во всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Гла́сы а҆́гг҃льскими на небесѣ́хъ  сла́вимаго бг҃а, восхва́лимъ глаго́люще, земноро́днїи, во  всѧ̑ вѣ́ки. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о: 
Зрѧ́ тѧ просте́рта на крⷭ҇тѣ̀, зари̑ сокрыва́ше  сл҃нце, всѧ́ же землѧ̀ тре́петомъ колеба́шесѧ всецр҃ю̀,  во́лею ви́дѧщи стра́ждꙋща, є҆стество́мъ тѧ̀  безстра́стна. тѣ́мже тѧ̀ молю̀, стра̑сти дꙋшѝ моеѧ̀,  ꙗ҆́кѡ вра́чь хрⷭ҇тѐ и҆сцѣлѝ. 
Пꙋти̑ сп҃си́тєльныѧ ѡ҆ста́вивъ, во а҆́дъ ведꙋ́щыѧ  ше́ствовахъ, тьмꙋ̀ глꙋбо́кꙋю и҆мѣ́ѧ ѻ҆́крестъ сла̑сти,  и҆ страсте́й поползновє́нїѧ, и҆ бꙋ́рю и҆скꙋше́нїй.  тѣ́мже тѧ̀ молю̀: твои́мъ крⷭ҇то́мъ сп҃си́ мѧ хрⷭ҇тѐ,  ꙗ҆́кѡ є҆ди́нъ многоми́лостивъ. 
Зимо́ю содержи́мь и҆скꙋше́нїй, и҆ страсте́й  треволне́нїи потоплѧ́емь, и҆ сласте́й бꙋ́рею ѡ҆бꙋрева́емь  лю́тѣ, поще́нїѧ пꙋчи́нꙋ достиго́хъ кро́ткꙋю и҆ ти́хꙋю,  въ не́йже мѧ̀ ѡ҆корми́въ твои́мъ крⷭ҇то́мъ ще́дре, ко  сп҃се́нїю оу҆стремѝ. 
Бг҃оро́диченъ: Зачала̀ є҆сѝ дв҃о без̾ сѣ́мене,  всѧ́чєскаѧ содѣ́лавшаго сло́ва бж҃їѧ, без̾ хотѣ́нїй  плотски́хъ: без̾ (л. сп҃и ѡ҆б.) и҆стлѣ́нїѧ же родила̀  є҆сѝ, без̾ болѣ́зней ма́терскихъ: тѣ́мже тѧ̀ бцⷣꙋ  и҆ ѧ҆зы́комъ и҆ се́рдцемъ и҆сповѣ́дающе, велича́емъ. 
И҆́ный. І҆рмо́съ: Двⷭ҇тво твоѐ бцⷣе: 
Во́лею претерпѣ́лъ є҆сѝ распѧ́тисѧ сп҃се на́шъ,  да пода́си всѣ̑мъ жи́знь, ѿ сме́рти и҆збавлѧ́ѧ. 
Дре́вомъ оу҆мертви́хсѧ, и҆ крⷭ҇тнымъ дре́вомъ  ѡ҆жи́хъ: на не́мже хрⷭ҇то́съ мо́й пригвозди́всѧ, врага̀  моего̀ оу҆мертвѝ. 
Трⷪ҇ченъ: Ꙗ҆́кѡ сꙋ́щꙋ сн҃ꙋ съ роди́телемъ, и҆  дх҃ꙋ ст҃о́мꙋ с̾сꙋ́щꙋ, є҆диномꙋ́дреннѡ поклони́мсѧ. 
Бг҃оро́диченъ: Чꙋ́до пресла́вное, и҆ оу҆жа́сное  слы́шанїе, ка́кѡ и҆ ꙗ҆́кѡ мт҃и ражда́еши чⷭ҇таѧ, и҆ не  позна́ла є҆сѝ ꙗ҆́кѡ дв҃а тлѣ́нїѧ; 
Сла́ва тебѣ̀ бж҃е на́шъ, сла́ва тебѣ̀. 
Пою̀ копїѐ твоѐ, воспѣва́ю и҆ гво́зди твоѧ̑,  гꙋ́бꙋ, тро́сть, крⷭ҇тъ, и҆́миже сп҃слъ мѧ̀ є҆сѝ і҆и҃се  бж҃е. 
І҆рмо́съ: Двⷭ҇тво твоѐ бцⷣе нескве́рнаѧ, є҆́же  не ѡ҆палѝ ѻ҆́гнь бж҃е́ственный, велича́емъ. 
Свѣти́ленъ гла́са. 
На стїхо́внѣ самогла́сенъ, гла́съ г҃: 
Высотꙋ̀ добродѣ́телей ѡ҆ста́вивши дꙋшѐ моѧ̀, во  глꙋбинꙋ̀ грѣхо́внꙋю снизшла̀ є҆сѝ: въ лꙋка̑вныѧ  разбо́йники впа́дши: стрꙋ́пѡвъ же смердѧ́щихъ полна̀  сꙋ́щи, лежи́ши пове́ржена недоꙋмѣ́нна. тѣ́мже возопі́й  хрⷭ҇тꙋ̀ бг҃ꙋ, за тѧ̀ распе́ншемꙋсѧ, и҆ ра̑ны во́лею  прїе́мшемꙋ, попецы́сѧ ѡ҆ мнѣ̀ гдⷭ҇и, и҆ сп҃си́ мѧ. 
И҆́ный. Гла́съ и҃: Разбо́йническими помышле́ньми  оу҆ѧзви́всѧ ѻ҆каѧ́нный, и҆ є҆́ле жи́въ бы́хъ гдⷭ҇и,  прⷪ҇ро́ческїй же ли́къ презрѣ̀ є҆́ле жи́ва ви́дѣвъ  сꙋ́ща, и҆ хитростьмѝ человѣ́ческими неисцѣ́льна.  тѣ́мже лю́тѣ болѧ̀, во смире́нїи (л. сп҃ѳ) се́рдца  зовꙋ́ ти хрⷭ҇тѐ бж҃е: и҆зле́й ꙗ҆́кѡ бл҃гоꙋтро́бенъ на  мѧ̀ вели́кꙋю твою̀ млⷭ҇ть. 
Мч҃нченъ: Мч҃нцы хрⷭ҇тѡ́вы непобѣди́мїи,  побѣди́вше пре́лесть си́лою крⷭ҇тною, воспрїѧ́сте  бл҃года́ть вѣ́чныѧ жи́зни, мꙋчи́телей преще́нїѧ не  оу҆боѧ́стесѧ, мꙋ́ками оу҆ранѧ́еми веселите́сѧ. и҆  ны́нѣ крѡ́ви ва́шѧ бы́ша и҆сцѣлє́нїѧ дꙋ́шъ на́шихъ,  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ: Всечⷭ҇таѧ,  ꙗ҆́кѡ ви́дѣ тѧ̀ пло́тїю ви́сима на дре́вѣ, се́рдцемъ  оу҆ѧзвлѧ́шесѧ, и҆ восклица́ше слезѧ́щи, сло́ве: гдѣ̀  заше́лъ є҆сѝ вселюбе́знѣйшїй і҆и҃се мо́й, сн҃е мо́й,  и҆ гдⷭ҇и; не ѡ҆ста́ви мѧ̀ є҆ди́нꙋ хрⷭ҇тѐ ро́ждшꙋю тѧ̀. 
На а҃-мъ часѣ̀ каѳі́сма г҃-ѧ, на г҃-мъ часѣ̀ д҃-ѧ,  на ѕ҃- мъ часѣ̀ є҃-ѧ. На ѕ҃-мъ часѣ̀ тропа́рь  прⷪ҇ро́чества, гла́съ а҃: 
Болѣ́зньми ст҃ы́хъ, и҆́миже ѡ҆ тебѣ̀  пострада́ша, оу҆моле́нъ бꙋ́ди гдⷭ҇и, и҆ всѧ̑ на́шѧ  болѣ̑зни и҆сцѣлѝ человѣколю́бче, мо́лимсѧ. 
Прокі́менъ, ѱало́мъ ч҃а, гла́съ д҃. Бл҃го  є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀  вы́шнїй. Сті́хъ: Возвѣща́ти заꙋ́тра млⷭ҇ть твою̀, и҆  и҆́стинꙋ твою̀ на всѧ́кꙋ но́щь. 
Прⷪ҇ро́чества и҆са́їина чте́нїе. [Глава̀ м҃а, ст.  д҃- д҃і.] 
Та́кѡ глаго́летъ гдⷭ҇ь: а҆́зъ бг҃ъ пе́рвый, и҆ въ  грѧдꙋ̑щаѧ а҆́зъ є҆́смь. Ви́дѣша ꙗ҆зы́цы и҆  оу҆боѧ́шасѧ, концы̀ земні́и прибли́жишасѧ, и҆ прїидо́ша  вкꙋ́пѣ. Сꙋдѧ́й кі́йждо бли́жнемꙋ, и҆ бра́тꙋ помощѝ, и҆  рече́тъ: Превозмо́же мꙋ́жъ древодѣ́латель, и҆ кова́чь  бїѧ́й мла́томъ, вкꙋ́пѣ прокова́ѧй: ѻ҆вогда̀ оу҆́бѡ  рече́тъ, спаѧ́нїе добро̀ є҆́сть, оу҆тверди́ша ѧ҆̀  гвоздьмѝ, положа́тъ ѧ҆̀, и҆ не подви́гнꙋтсѧ. Ты́ же  і҆и҃лю, ра́бе мо́й і҆а́кѡве, є҆го́же и҆збра́хъ, (л. сп҃ѳ  ѡ҆б.) сѣ́мѧ а҆враа́мле, є҆го́же возлюби́хъ. Є҆го́же  поѧ́хъ ѿ конє́цъ землѝ, и҆ ѿ стра́жбъ є҆ѧ̀  призва́хъ тѧ̀, и҆ реко́хъ тѝ: ра́бъ мо́й є҆сѝ,  и҆збра́хъ тѧ̀, и҆ не ѡ҆ста́вихъ тебѐ. Не бо́йсѧ, съ  тобо́ю бо є҆́смь, не прельща́ю: а҆́зъ бо є҆́смь бг҃ъ  тво́й, оу҆крѣпи́вый тѧ̀, и҆ помого́хъ тѝ, и҆  оу҆тверди́хъ тѧ̀ десни́цею мое́ю пра́ведною. Сѐ  постыдѧ́тсѧ и҆ посра́мѧтсѧ всѝ сопротивлѧ́ющїисѧ тебѣ̀,  бꙋ́дꙋтъ бо ꙗ҆́кѡ не сꙋ́щїи, и҆ поги́бнꙋтъ всѝ  сопє́рницы твоѝ. Взы́щеши и҆̀хъ, и҆ не ѡ҆брѧ́щеши  человѣ́кѡвъ, и҆̀же порꙋга́ютсѧ тебѣ̀: бꙋ́дꙋтъ бо а҆́ки  не бы́вшїи, и҆ не бꙋ́дꙋтъ ра́тꙋющїи тебѐ. Ꙗ҆́кѡ а҆́зъ  бг҃ъ тво́й держа́й десни́цꙋ твою̀, глаго́лѧй тебѣ̀: Не  бо́йсѧ і҆а́кѡве, ма́лый і҆и҃лю, а҆́зъ помого́хъ тѝ,  глаго́летъ бг҃ъ тво́й, и҆збавлѧ́ѧй тѧ̀ ст҃ы́й і҆и҃левъ. 
Прокі́менъ, ѱало́мъ ч҃в, гла́съ ѕ҃: Гдⷭ҇ь  воцр҃и́сѧ, въ лѣ́потꙋ ѡ҆блече́сѧ. Сті́хъ: Ѡ҆блече́сѧ  гдⷭ҇ь въ си́лꙋ, и҆ препоѧ́сасѧ. 
На ѳ҃-мъ часѣ̀ каѳі́сма ѕ҃. 
Въ сре́дꙋ ве́чера, 
стїхосло́вимъ вмѣ́стѡ: Ко гдⷭ҇ꙋ внегда̀  скорбѣ́ти мѝ: каѳі́смꙋ з҃. На Гдⷭ҇и воззва́хъ,  стїхи́ра самогла́сна, ю҆́же глаго́лемъ два́жды. 
Начина́емъ же стїхѝ, ѿ Впадꙋ́тъ во мре́жꙋ  свою̀: 
Гла́съ и҃: Мои́ми помышле́нїи въ разбо́йники  впа́дъ, плѣне́нъ бы́хъ ѻ҆каѧ́нный оу҆мо́мъ, и҆ лю́тѣ  оу҆ѧзви́хсѧ, всю̀ мою̀ дꙋ́шꙋ оу҆ра́нихъ, и҆ ѿню́дъ  лежꙋ̀ на́гъ добродѣ́телей на жите́йстѣмъ пꙋтѝ.  сщ҃е́нникъ же ви́дѣвъ мѧ̀ ра́нами болѧ́ща  без̾исцѣ́льна, презрѣ́въ не воззрѣ̀ на мѧ̀: (л. с҃ч)  леѵі́тѧнинъ же па́ки не терпѧ̀ дꙋшетлѣ́нныѧ болѣ́зни,  и҆ то́й ви́дѣвъ мѧ̀ ми́мѡ и҆́де. ты́ же бл҃говоли́вый,  не ѿ самарі́и, но ѿ мр҃і́и воплоти́тисѧ хрⷭ҇тѐ бж҃е,  чл҃вѣколю́бїемъ твои́мъ пода́ждь мѝ и҆сцѣле́нїе,  и҆злива́ѧ на мѧ̀ вели́кꙋю твою̀ млⷭ҇ть. 
Сті́хъ: Гла́сомъ мои́мъ ко гдⷭ҇ꙋ воззва́хъ,  гла́сомъ мои́мъ ко гдⷭ҇ꙋ помоли́хсѧ. 
Па́ки тꙋ́южде: 
Сті́хъ: Пролїю̀ пред̾ ни́мъ моле́нїе моѐ,  печа́ль мою̀ пред̾ ни́мъ возвѣщꙋ̀. 
Мч҃нченъ: А҆́ще ка́ѧ добродѣ́тель, и҆ а҆́ще ка́ѧ  похвала̀ подоба́етъ ст҃ы̑мъ; мечє́мъ бо преклони́ша  вы̑и, тебѐ ра́ди прекло́ншагѡ нб҃са̀ и҆ соше́дшагѡ:  и҆злїѧ́ша кро́вь свою̀ тебѐ ра́ди и҆стощи́вшагѡ себѐ,  и҆ зра́къ ра́бїй прїи́мша: смири́шасѧ до сме́рти, нищетꙋ̀  твою̀ подража́юще. и҆́хже мл҃твами по мно́жествꙋ щедро́тъ  твои́хъ, бж҃е поми́лꙋй на́съ. 
Сті́хъ: Внегда̀ и҆счеза́ти ѿ менѐ дꙋ́хꙋ моемꙋ̀  и҆ ты̀ позна́лъ є҆сѝ стези̑ моѧ̑. 
И҆́ны стїхи̑ры господи́на і҆ѡ́сифа, гла́съ и҃. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ты̀ сщ҃є́нныѧ оу҆ч҃нкѝ твоѧ̑,  словє́снаѧ нб҃са̀ показа́лъ є҆сѝ. си́хъ сщ҃е́нными  хода́тайствы, земны́хъ мѧ̀ ѕѡ́лъ и҆зба́ви, воздержа́нїемъ  возносѧ̀ ра́зꙋма всегда̀, къ страсте́мъ помышле́нїе моѐ,  ꙗ҆́кѡ ще́дръ и҆ чл҃вѣколю́бецъ. 
Сті́хъ: На пꙋтѝ се́мъ, по немꙋ́же хожда́хъ,  скры́ша сѣ́ть мнѣ̀. 
Подо́бенъ: 
И҆мꙋ́ще всѝ вре́мѧ поще́нїѧ, ꙗ҆́кѡ  содѣ́йственника бж҃е́ствєннымъ дѣѧ́нїємъ, пла́чимъ  ѿ всегѡ̀ се́рдца, и҆ сп҃сꙋ возопїи́мъ: твои́ми  оу҆ч҃нкѝ гдⷭ҇и многомлⷭ҇тиве, (л. с҃ч ѡ҆б.) сп҃сѝ  любо́вїю тѧ̀ пою́щыѧ, ꙗ҆́кѡ ще́дръ и҆ чл҃вѣколю́бецъ. 
И҆́на стїхи́ра господи́на ѳео́дѡра, гла́съ то́йже. 
Подо́бенъ: Сла́внꙋю и҆ пречⷭ҇тꙋю: 
Сті́хъ: Смотрѧ́хъ ѡ҆деснꙋ́ю и҆ возглѧ́дахъ, и҆ не  бѣ̀ зна́ѧй менѐ. 
А҆пⷭ҇ли прехва́льнїи, мі́ра мл҃твєнницы,  немощны́хъ вра́чеве, здра́вїѧ храни́телїе, во ѻ҆бое́мъ  на́съ соблюди́те, поще́нїѧ вре́мѧ проходѧ́щыѧ: во  ѻ҆бои́хъ бж҃е́ственнѡ ми́рствꙋющыѧ, оу҆́мъ несмꙋще́нъ  страсте́й хранѧ́ще, да пое́мъ всѝ пѣ́снь хрⷭ҇тꙋ̀  воскр҃сшемꙋ, ꙗ҆́кѡ побѣди́телю. 
И҆́ны стїхи̑ры по а҆лфави́тꙋ, к҃д, вели́кагѡ  канѡ́на. Творе́нїе господи́на а҆ндре́а кри́тскагѡ. Гла́съ  д҃. 
Подо́бенъ: Хотѣ́хъ слеза́ми: 
Сті́хъ: Поги́бе бѣ́гство ѿ менѐ, и҆ нѣ́сть  взыска́ѧй дꙋ́шꙋ мою̀. 
[А] Всѐ житїѐ моѐ со блꙋдни́цами и҆ мытарѧ́ми  и҆зжи́сѧ: оу҆̀бо возмогꙋ́ ли понѐ въ ста́рости  пока́ѧтисѧ, ѡ҆ ни́хже согрѣши́хъ, содѣ́телю всѣ́хъ и҆  врачꙋ̀ недꙋ́гꙋющихъ; гдⷭ҇и, пре́жде да́же до конца̀ не  поги́бнꙋ, сп҃си́ мѧ. 
И҆ твори́мъ на кі́йждо сті́хъ по г҃ покло́ны. 
Сті́хъ: Воззва́хъ къ тебѣ̀ гдⷭ҇и, рѣ́хъ: ты̀  є҆сѝ оу҆пова́нїе моѐ, ча́стъ моѧ̀ є҆сѝ на землѝ  живы́хъ. 
[В] Тѧ́жестїю небреже́нїѧ содержи́мь є҆́смь, въ  ти́нѣ валѧ́юсѧ, стрѣло́ю оу҆стрѣле́нъ велїа́ра, и҆  ѡ҆сквернѧ́ю моѐ є҆́же по ѡ҆́бразꙋ: ѡ҆брати́телю  небрегꙋ́щихъ, и҆ и҆зба́вителю прегрѣши́вшихъ: гдⷭ҇и  пре́жде да́же до конца̀ не поги́бнꙋ, сп҃си́ мѧ. 
Сті́хъ: Вонмѝ моле́нїю моемꙋ̀, ꙗ҆́кѡ смири́хсѧ  ѕѣлѡ̀. 
[Г] Бы́хъ преткнове́нїе человѣ́кѡмъ, воздѣ́лавъ  ꙗ҆́кѡ земны́й земна̑ѧ, бра́кꙋ сопрѧго́хсѧ твои́мъ  повелѣ́нїемъ, и҆ престꙋпи́хъ ѡ҆скверни́въ ло́же моѐ:  ѿ землѝ созда́вый (л. сч҃а) не пре́зри созда́нїѧ  твоегѡ̀: гдⷭ҇и, пре́жде да́же до конца̀ не поги́бнꙋ,  сп҃си́ мѧ. 
Сті́хъ: И҆зба́ви мѧ̀ ѿ гонѧ́щихъ мѧ̀, ꙗ҆́кѡ  оу҆крѣпи́шасѧ па́че менѐ. 
[Д] Рѧ́дникъ бы́хъ дꙋшѝ мое́й, ѡ҆ пло́ти мое́й  промышле́нїе творѧ̀, де́монѡвъ порꙋга́нїе поста́вленъ  бы́хъ, сласте́мъ рабо́таѧ и҆ безмѣ́стїємъ:  бл҃гоꙋтро́бїемъ твои́мъ пощадѝ, прогони́телю де́монѡвъ:  гдⷭ҇и, пре́жде да́же до конца̀ не поги́бнꙋ, сп҃си́ мѧ. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
[Е] Во́лею согрѣши́хъ па́че всѣ́хъ, сегѡ̀ ра́ди  ѡ҆ста́вленъ є҆́смь, и҆́мамъ проти́вника дꙋшѝ мое́й,  пло́ти мꙋдрова́нїе, и҆ помрача́етъ мѧ̀. просвѣще́нїе  сꙋ́щихъ во тьмѣ̀, и҆ наста́вниче заблꙋжда́емыхъ: гдⷭ҇и,  пре́жде да́же до конца̀ не поги́бнꙋ, сп҃си́ мѧ. 
Сті́хъ: Менѐ ждꙋ́тъ првⷣницы, до́ндеже возда́си  мнѣ̀. 
[З] Живе́тъ, глаго́ла прⷪ҇ро́къ, дꙋша̀ моѧ̀ гдⷭ҇и,  и҆ восхва́литъ тѧ̀, взыщѝ ѻ҆вча̀ заблꙋ́ждшее мѧ̀, и҆  сопричти́ мѧ ста́дꙋ твоемꙋ̀: да́ждь мѝ вре́мѧ покаѧ́нїѧ,  да стенѧ̀ вопїю́ ти: гдⷭ҇и, пре́жде да́же до конца̀ не  поги́бнꙋ, сп҃си́ мѧ. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
[И] Согрѣши́хъ, согрѣши́хъ, престꙋпи́въ  повелѣ̑нїѧ твоѧ̑ хрⷭ҇тѐ бж҃е, млⷭ҇тивъ бꙋ́ди мѝ  бл҃годѣ́телю, да прозрю̀ внꙋ́треннима ѻ҆чи́ма, и҆  оу҆бѣ́гнꙋ тьмы̀, и҆ со стра́хомъ возопїю̀: гдⷭ҇и,  пре́жде да́же до конца̀ не поги́бнꙋ, сп҃си́ мѧ. (л. сч҃а  ѡ҆б.) 
Сті́хъ: Да бꙋ́дꙋтъ оу҆́ши твоѝ вне́млющѣ гла́сꙋ  моле́нїѧ моегѡ̀. 
[Ѳ] Ѕвѣ́рїе мѧ̀ ди́вїи ѡ҆бдержа́ша, но ѿ ни́хъ  мѧ̀ и҆схитѝ влⷣко: хо́щеши бо є҆́же сп҃сти́сѧ, и҆ въ  позна́нїе и҆́стины прїитѝ всѣ̑мъ человѣ́кѡмъ, ꙗ҆́кѡ  созда́тель, и҆ со всѣ́ми и҆ менѐ сп҃сѝ: гдⷭ҇и, пре́жде  да́же до конца̀ не поги́бнꙋ, сп҃си́ мѧ. 
Сті́хъ: А҆́ще беззакѡ́нїѧ на́зриши гдⷭ҇и гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. 
[І] Цѣльба̀ бꙋ́ди мѝ бл҃годѣ́телю, и҆зба́вителю  сп҃се мо́й, и҆ не ѿри́ни менѐ, ви́ждь мѧ̀ лежа́ща  беззако́ньми, и҆ возста́ви мѧ̀ ꙗ҆́кѡ всеси́льный, да и҆  а҆́зъ возвѣщꙋ̀ дѣѧ̑нїѧ моѧ̑, и҆ вопїю́ ти: гдⷭ҇и,  пре́жде да́же до конца̀ не поги́бнꙋ, сп҃си́ мѧ. 
Сті́хъ: И҆́мене ра́ди твоегѡ̀ потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
[К] Сокры́въ тала́нтъ да́нный мѝ, ꙗ҆́кѡ  несмы́сленный ра́бъ въ зе́млю закопа́хъ: и҆́бо ꙗ҆́коже  непотре́бный ѡ҆сꙋди́хсѧ, и҆ не дерза́ю про́чее проси́ти  тѧ̀, ꙗ҆́кѡ неѕло́бивый оу҆ще́дри мѧ̀, да и҆ а҆́зъ  воззовꙋ̀: гдⷭ҇и, пре́жде да́же до конца̀ не поги́бнꙋ,  сп҃си́ мѧ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
[Л] Є҆́зеро и҆зсꙋши́вый страсте́й, кровоточи́выѧ  прикоснове́нїемъ ѻ҆мє́тъ твои́хъ, да́ждь мѝ  ѡ҆ставле́нїе согрѣше́нїй, несꙋмнѣ́нною вѣ́рою тебѣ̀  притека́ющемꙋ, и҆ прїими́ мѧ ꙗ҆́коже ѻ҆́нꙋю, и҆  и҆сцѣлѝ мою̀ болѣ́знь: гдⷭ҇и, пре́жде да́же до конца̀  не поги́бнꙋ, сп҃си́ мѧ. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. (л. сч҃в)  
[М] И҆́маши сѣдѣ́ти на прⷭ҇то́лѣ, сотвори́вый  сло́вомъ нб҃о и҆ зе́млю: и҆́мамы всѝ предста́ти.  повѣ́дающе тебѣ̀ грѣхѝ на́шѧ: пре́жде днѐ ѻ҆́нагѡ,  въ покаѧ́нїи мѧ̀ прїимѝ: гдⷭ҇и, пре́жде да́же до конца̀  не поги́бнꙋ, сп҃си́ мѧ. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
[Н] При́зри ѻ҆́комъ бл҃гоꙋтро́бнымъ, и҆ бꙋ́ди мѝ  млⷭ҇тивъ є҆ди́не сп҃се, то́ки да́рꙋй и҆сцѣле́нїй  бѣ́дной мое́й и҆ ѻ҆каѧ́нной дꙋшѝ, и҆змы́й ѿ ка́ла  дѣ́лъ мои́хъ, да воспою̀: гдⷭ҇и, пре́жде да́же до конца̀  не поги́бнꙋ, сп҃си́ мѧ. 
Сті́хъ: Ꙗ҆́кѡ оу҆тверди́сѧ млⷭ҇ть є҆гѡ̀ на  на́съ, и҆ и҆́стина гдⷭ҇нѧ пребыва́етъ во вѣ́къ. 
[Ѯ] Мечѝ оу҆гото́ва велїа́ръ, оу҆лови́ти  потща́всѧ смире́ннꙋю мою̀ дꙋ́шꙋ, стра́нна сотвори́ мѧ  ще́дре просвѣще́нїѧ, ра́зꙋма лица̀ твоегѡ̀: держа́вный  въ крѣ́пости, сосꙋ́дѡвъ сегѡ̀ и҆схити́ мѧ: гдⷭ҇и,  пре́жде да́же до конца̀ не поги́бнꙋ, сп҃си́ мѧ. 
Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ  на нб҃сѝ: сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй  свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀:  та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже  оу҆ще́дритъ ны̀. 
[О] Всѣ̑мъ страсте́мъ порабо́тихсѧ, ѡ҆ста́вивъ  зако́нъ и҆ бж҃е́ствєннаѧ писа̑нїѧ, всего́ мѧ и҆сцѣлѝ  бл҃годѣ́телю, менѐ ра́ди по мнѣ̀ бы́въ бл҃же, ѡ҆брати́  мѧ ще́дрый, страсте́й потреби́телю: гдⷭ҇и, пре́жде да́же  до конца̀ не поги́бнꙋ, сп҃си́ мѧ. 
Сті́хъ: Поми́лꙋй на́съ гдⷭ҇и, поми́лꙋй на́съ:  ꙗ҆́кѡ по мно́гꙋ и҆спо́лнихомсѧ оу҆ничиже́нїѧ, наипа́че  напо́лнисѧ дꙋша̀ на́ша поноше́нїѧ гобзꙋ́ющихъ и҆  оу҆ничиже́нїѧ го́рдыхъ. (л. сч҃в ѡ҆б.) 
[П] Блꙋдни́ца слеза́ми ѡ҆моча́етъ пречⷭ҇тѣи же и҆  чⷭ҇тнѣ́и но́зѣ твоѝ, всѧ̑ оу҆вѣщава́ющи є҆́же  притека́ти, и҆ прїима́ти разрѣше́нїе согрѣше́нїй  свои́хъ. тоѧ̀ вѣ́рꙋ пода́ждь и҆ мнѣ̀ сп҃се, є҆́же  вопи́ти тѝ: гдⷭ҇и, пре́жде да́же до конца̀ не поги́бнꙋ,  сп҃си́ мѧ. 
Припѣва́емъ къ про́чымъ: Сла́ва тебѣ̀ бж҃е  на́шъ, сла́ва тебѣ̀. 
[Р] Скве́рнꙋ ѡ҆чи́сти дꙋшѝ моеѧ̀, менѐ ра́ди  ѡ҆бнища́вый, и҆ младе́нствовавый пло́тїю, ка́плю млⷭ҇ти  твоеѧ̀ низпосла́въ, немощно́мꙋ и҆ ѻ҆каѧ́нномꙋ хрⷭ҇тѐ:  ѡ҆мы́й ѿ скве́рны, оу҆врачꙋ́й недꙋ́гꙋюща: гдⷭ҇и,  пре́жде да́же до конца̀ не поги́бнꙋ, сп҃си́ мѧ. 
Сті́хъ: Сла́ва тебѣ̀ бж҃е на́шъ, сла́ва тебѣ̀. 
[С] Оу҆твердѝ влⷣко дꙋ́шꙋ мою̀, къ тебѣ̀  притека́ти, и҆ тебѣ̀ рабо́тати при́снѡ: покро́въ бо мо́й  є҆сѝ и҆ храни́тель, и҆ застꙋпле́нїе и҆ по́мощь,  сподо́би бж҃їй сло́ве, вопи́ти мнѣ̀ въ дерзнове́нїи:  гдⷭ҇и, пре́жде да́же до конца̀ не поги́бнꙋ, сп҃си́ мѧ. 
Сті́хъ: Сла́ва тебѣ̀ бж҃е на́шъ, сла́ва тебѣ̀. 
[Т] Стѣна̀ нерꙋши́маѧ бꙋ́ди на́мъ і҆и҃се сп҃се,  и҆ млⷭ҇тивый бж҃е, нра́вы бо и҆ дѣ́лы прельще́ни  спадо́хомъ: но возста́ви ꙗ҆́кѡ бл҃годѣ́тель созда́нїе,  и҆ примири́сѧ ꙗ҆́кѡ ще́дръ. гдⷭ҇и, пре́жде да́же до  конца̀ не поги́бнꙋ, сп҃си́ мѧ. 
Сті́хъ: Сла́ва тебѣ̀ бж҃е на́шъ, сла́ва тебѣ̀. 
[Ꙋ] Сы́нъ блꙋ́дный бы́хъ, расточи́вый бога́тство,  гла́домъ ны́нѣ и҆стаѧва́ю. под̾ кро́въ тво́й  прибѣга́ю, ꙗ҆́коже ѻ҆́наго прїими́ мѧ ѻ҆́ч҃е бл҃гі́й,  и҆ прича́стника трапе́зы сподо́би, є҆́же вопи́ти тебѣ̀:  гдⷭ҇и, пре́жде да́же до конца̀ не поги́бнꙋ, сп҃си́ мѧ.  (л. сч҃г) 
Сті́хъ: Сла́ва тебѣ̀ бж҃е на́шъ, сла́ва тебѣ̀. 
[Ф] За́вистїю низложѝ раѧ̀, первозда́ннаго  ѕлонача́льникъ: рекі́й, є҆́же помѧнѝ, на дре́вѣ  разбо́йникъ, прїѧ́тъ ра́й. а҆́зъ же вѣ́рою и҆ стра́хомъ,  є҆́же помѧни́ мѧ, вопїю́ ти: гдⷭ҇и, пре́жде да́же до  конца̀ не поги́бнꙋ, сп҃си́ мѧ. 
Сті́хъ: Сла́ва тебѣ̀ бж҃е на́шъ, сла́ва тебѣ̀. 
[Х] Рꙋ́кꙋ мѝ прострѝ ꙗ҆́кѡ петро́ви, и҆  возведѝ и҆з̾ глꙋбины̀ бж҃е, бл҃года́ть и҆ млⷭ҇ть мѝ  пода́ждь, мл҃твами всенепоро́чныѧ мт҃ре, тебѐ ро́ждшїѧ  безсѣ́меннѡ, и҆ ст҃ы́хъ твои́хъ всѣ́хъ: гдⷭ҇и, пре́жде  да́же до конца̀ не поги́бнꙋ, сп҃си́ мѧ. 
Сті́хъ: Сла́ва тебѣ̀ бж҃е на́шъ, сла́ва тебѣ̀. 
[Ѱ] Пою́ща прїими́ мѧ, на всѧ́къ де́нь а҆́гнче  взе́млѧй грѣ́хъ мо́й, дꙋ́шꙋ и҆ тѣ́ло всецѣ́льнѡ въ  рꙋ́цѣ твоѝ предлага́ю, и҆ въ нощѝ и҆ во днѝ до́лжнѡ  вопїю́ ти: гдⷭ҇и, пре́жде да́же до конца̀ не поги́бнꙋ,  сп҃си́ мѧ. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. 
[Ѡ] Ѽ неизрече́ннагѡ твоегѡ̀ бл҃гоꙋтро́бїѧ,  пребл҃гі́й, не ѕло́бивый гдⷭ҇и! ѽ безгрѣ́шный и҆  ще́дрый! не ѿри́ни менѐ ѿ лица̀ твоегѡ̀, ꙗ҆́кѡ да  и҆ а҆́зъ бл҃года́рственнѡ, ра́дꙋѧсѧ и҆ поѧ̀ вопїю́ ти:  гдⷭ҇и, пре́жде да́же до конца̀ не поги́бнꙋ, сп҃си́ мѧ. 
И҆ ны́нѣ, бг҃оро́диченъ: Ѽ неизрече́ннаго  снисхожде́нїѧ! ѽ стра́ннагѡ ржⷭ҇тва̀ пречꙋ́днагѡ! ѽ  ка́кѡ дв҃а млⷣнца тѧ̀ но́ситъ во ѡ҆б̾ѧ́тїихъ свои́хъ  творца̀ и҆ бг҃а! и҆з̾ неѧ̀ воплоти́тисѧ и҆зво́ливый,  бл҃годѣ́телю гдⷭ҇и, пре́жде да́же до конца̀ не поги́бнꙋ,  сп҃си́ мѧ. 
Вхо́дъ. Свѣ́те ти́хїй: Прокі́менъ, ѱало́мъ  ч҃г. Гла́съ д҃: Бг҃ъ ѿмще́нїй гдⷭ҇ь, бг҃ъ ѿмще́нїй,  не ѡ҆бинꙋ́лсѧ є҆́сть. Сті́хъ: Вознеси́сѧ сꙋдѧ́й  землѝ, возда́ждь воздаѧ́нїе гѡ́рдымъ. (л. сч҃г ѡ҆б.) 
Бытїѧ̀ чте́нїе. [Глава̀ з҃і, ст. а҃-ѳ҃.] 
Бы́сть а҆вра́мꙋ лѣ́тъ де́вѧтьдесѧтъ де́вѧть: и҆  ꙗ҆ви́сѧ гдⷭ҇ь а҆вра́мꙋ, и҆ речѐ є҆мꙋ̀: а҆́зъ є҆́смь  бг҃ъ тво́й, бл҃гоꙋгожда́й предо мно́ю, и҆ бꙋ́ди  непоро́ченъ. И҆ положꙋ̀ завѣ́тъ мо́й междꙋ̀ мно́ю, и҆  междꙋ̀ тобо́ю, и҆ оу҆мно́жꙋ тѧ̀ ѕѣлѡ̀. И҆ падѐ  а҆вра́мъ на лицы̀ свое́мъ: и҆ речѐ є҆мꙋ̀ бг҃ъ глаго́лѧ:  И҆ а҆́зъ сѐ завѣ́тъ мо́й съ тобо́ю, и҆ бꙋ́деши ѻ҆те́цъ  мно́жества ꙗ҆зы́кѡвъ. И҆ не нарече́тсѧ ктомꙋ̀ и҆́мѧ  твоѐ а҆вра́мъ, но бꙋ́детъ и҆́мѧ твоѐ а҆враа́мъ: ꙗ҆́кѡ  ѻ҆тца̀ мно́гихъ ꙗ҆зы́кѡвъ положи́хъ тѧ̀. И҆ возращꙋ́ тѧ  ѕѣлѡ̀ ѕѣлѡ̀, и҆ положꙋ́ тѧ въ наро́ды, и҆ ца́рїе и҆з̾  тебѐ и҆зы́дꙋтъ: И҆ поста́влю завѣ́тъ мо́й междꙋ̀ мно́ю  и҆ междꙋ̀ тобо́ю, и҆ междꙋ̀ сѣ́менемъ твои́мъ по тебѣ̀  въ ро́ды и҆́хъ въ завѣ́тъ вѣ́ченъ, да бꙋ́дꙋ тебѣ̀  бг҃ъ, и҆ сѣ́мени твоемꙋ̀ по тебѣ̀: И҆ да́мъ тебѣ̀ и҆  сѣ́мени твоемꙋ̀ по тебѣ̀ зе́млю, въ не́йже ѡ҆бита́еши,  всю̀ зе́млю ханаа́ню во ѡ҆держа́нїе вѣ́чное, и҆ бꙋ́дꙋ  и҆̀мъ бг҃ъ. И҆ речѐ бг҃ъ ко а҆враа́мꙋ: ты́ же завѣ́тъ  мо́й соблюде́ши, ты̀ и҆ сѣ́мѧ твоѐ по тебѣ̀ въ ро́ды  и҆́хъ. 
Прокі́менъ, ѱало́мъ ч҃д. Гла́съ д҃: Воспо́йте  гдⷭ҇ви пѣ́снь но́вꙋ. Сті́хъ: Воспо́йте гдⷭ҇ви,  бл҃гослови́те и҆́мѧ є҆гѡ̀. 
При́тчей чте́нїе. [Глава̀ є҃-і, ст. к҃-л҃г. глава̀  ѕ҃і, ст. а҃-ѳ҃.] 
Сы́нъ премꙋ́дръ весели́тъ ѻ҆тца̀: сы́нъ же  безꙋ́менъ раздража́етъ ма́терь свою̀. Несмы́сленнагѡ  стєзѝ скꙋ̑дны оу҆ма̀: мꙋ́жъ же разꙋ́менъ и҆справлѧ́ѧ  хо́дитъ. Ѿлага́ютъ помышлє́нїѧ не чтꙋ́щїи со́нмищъ: въ  сердца́хъ же совѣ́тныхъ пребыва́етъ совѣ́тъ: Не  послꙋ́шаетъ ѕлы́й є҆гѡ̀, нижѐ рече́тъ поле́зно что̀ и҆  добро̀ ѻ҆́бщемꙋ. Пꙋтїѐ живота̀ помышлє́нїѧ разꙋ́мнагѡ,  да оу҆клони́всѧ ѿ а҆́да сп҃се́тсѧ. До́мы досади́телей  разорѧ́етъ гдⷭ҇ь: оу҆тверди́ же (л. сч҃д) предѣ́лъ  вдови́цы. Ме́рзость гдⷭ҇ви по́мыслъ непра́ведный:  чи́стыхъ же глаго́лы чє́стны. Гꙋби́тъ себѐ мздои́мецъ:  ненави́дѧй же дарѡ́въ прїѧ́тїѧ сп҃се́тсѧ. млⷭ҇тынѧми и҆  вѣ́рами ѡ҆чища́ютсѧ грѣсѝ: стра́хомъ же гдⷭ҇нимъ  оу҆клонѧ́етсѧ всѧ́къ ѿ ѕла̀. Сердца̀ првⷣныхъ  поꙋча́ютсѧ вѣ́рѣ: оу҆ста́ же нечести́выхъ ѿвѣща́ютъ  ѕла̑ѧ. прїѧ́тни пред̾ гдⷭ҇емъ пꙋтїѐ мꙋже́й првⷣныхъ,  и҆́миже и҆ вразѝ дрꙋ́зи быва́ютъ. Дале́че ѿстои́тъ  бг҃ъ ѿ нечести́выхъ: мл҃твы же првⷣныхъ послꙋ́шаетъ.  лꙋ́чше ма́лое прїѧ́тїе съ пра́вдою, не́жели мнѡ́гаѧ жи̑та  съ непра́вдою. се́рдце мꙋ́жа да мы́слитъ пра́вєднаѧ, да  ѿ бг҃а и҆спра́вѧтсѧ стѡпы̀ є҆гѡ̀. Ви́дѧщее ѻ҆́ко  дѡ́браѧ, весели́тъ се́рдце: сла́ва же бл҃га́ѧ  оу҆тꙋчнѧ́етъ кѡ́сти. Слꙋ́шаѧй ѡ҆бличе́нїй живота̀,  посредѣ̀ премꙋ́дрыхъ водвори́тсѧ. И҆́же ѿмета́етъ  наказа́нїе, ненави́дитъ себѐ: соблюда́ѧй же  ѡ҆бличє́нїѧ, лю́битъ свою̀ дꙋ́шꙋ. Стра́хъ гдⷭ҇нь  наказа́нїе, и҆ премꙋ́дрость: и҆ нача́ло сла́вы  ѿвѣща́етъ є҆́й: [пред̾и́детъ же смирє́ннымъ  сла́ва.] Человѣ́кꙋ предложе́нїе се́рдца: и҆ ѿ гдⷭ҇а  ѿвѣ́тъ ѧ҆зы́ка. Всѧ̑ дѣла̀ смире́ннагѡ ꙗ҆влє́нна  пред̾ бг҃омъ: и҆ оу҆крѣплѧ́ѧй дꙋ́хи гдⷭ҇ь. Прибли́жи  ко гдⷭ҇ꙋ дѣла̀ твоѧ̑, и҆ оу҆твердѧ́тсѧ помышлє́нїѧ  твоѧ̑. Всѧ̑ содѣ́ла гдⷭ҇ь себѐ ра́ди: нечести́вїи же въ  де́нь ѕо́лъ поги́бнꙋтъ. Нечи́стъ пред̾ бг҃омъ всѧ́къ  высокосе́рдый, въ рꙋ́кꙋ же рꙋ́цѣ влага́ѧй непра́веднѡ,  не ѡ҆безвини́тсѧ. Нача́ло пꙋтѝ бл҃га, є҆́же твори́ти  пра́вєднаѧ, прїѧ̑тна же пред̾ бг҃омъ па́че, не́жели  жре́ти жє́ртвы. И҆ща́й гдⷭ҇а, ѡ҆брѧ́щетъ ра́зꙋмъ съ  пра́вдою: Пра́вѣ же и҆́щꙋщїи є҆гѡ̀, ѡ҆брѧ́щꙋтъ ми́ръ.  Всѧ̑ дѣла̀ гдⷭ҇нѧ съ пра́вдою: храни́тсѧ же нечести́вый  на де́нь ѕо́лъ. 
Та́же, Да и҆спра́витсѧ мл҃тва моѧ̀: И҆ про́чее  послѣ́дованїе преждеѡсщ҃е́нныхъ. А҆́ще ли не бꙋ́детъ  преждеѡсщ҃е́нныѧ: На Гдⷭ҇и (л. сч҃д ѡ҆б.) воззва́хъ,  пое́мъ трїѡ́ди подѡ́бны трѝ: и҆ стїхи̑ры к҃д, вели́кагѡ  канѡ́на. На стїхо́внѣ самогла́сенъ днѐ, два́жды, и҆  мч҃нченъ. Сла́ва, и҆ ны́нѣ, бг҃оро́диченъ: и҆ про́чее.  Прокі́менъ. И҆ чтє́нїѧ. 
На трапе́зѣ разрѣша́емъ на є҆ле́й, и҆ вїна̀  причаща́емсѧ трꙋда̀ ра́ди бдѣ́ннагѡ, хотѧ́щагѡ бы́ти.  Внима́ющїи же сп҃сти́сѧ, воздержа́нїю прилѣжа́тъ:  мно́жайшїи же постꙋ̀ нелицемѣ́рнꙋ. Повече́рїе же  глаго́лемъ ма́лое въ ке́ллїахъ без̾ покло́нѡвъ. 
По трист҃о́мъ конда́къ а҆ндре́ева канѡ́на. Та́кожде  и҆ полꙋ́нощницꙋ. 
Въ четверто́къ пѧ́тыѧ недѣ́ли ст҃ы́хъ  постѡ́въ, 
кле́плетъ въ д҃-й ча́съ но́щи. И҆ собра́вшымсѧ на́мъ  въ цр҃ковь быва́етъ нача́ло ѿ і҆ере́а, по ѻ҆бы́чаю. И҆  глаго́лемъ: Цр҃ю̀ нбⷭ҇ный: Трист҃о́е, и҆  Ѻ҆́ч҃е на́шъ: Гдⷭ҇и поми́лꙋй, в҃і. Сла́ва, и҆  ны́нѣ: Прїиди́те поклони́мсѧ: И҆ про́чыѧ два̀  ѱалма̀, ѳ҃і и҆ к҃: и҆ ѻ҆бы̑чныѧ тропарѝ, и҆  є҆ктенїа̀. И҆ посе́мъ глаго́лемъ шестоѱа́лмїе, и҆ по  ѱалмѣ́хъ пое́мъ А҆ллилꙋ́їа, и҆ тро́ичны гла́са,  ꙗ҆́коже ѻ҆бы́чай. И҆ стїхосло́вимъ каѳі́смꙋ є҆ди́нꙋ  и҃-ю. Та́же глаго́лемъ сѣда́льны ѻ҆смогла́сника. чте́мъ  житїѐ прпⷣбныѧ марі́и, на двѣ̀ статїи̑. Та́же  ѱало́мъ н҃. Пѣ́сней не стїхосло́вимъ. И҆ а҆́бїе  начина́емъ вели́кїй канѡ́нъ ко́снѡ, и҆ съ сокрꙋше́ннымъ  се́рдцемъ и҆ гла́сомъ, творѧ́ще на кі́йждо тропа́рь  мета̑нїѧ трѝ. 
Канѡ́нъ вели́кїй, творе́нїе ст҃а́гѡ а҆ндре́а  кри́тскагѡ і҆ерⷭ҇ли́мскагѡ. Гла́съ ѕ҃. 
Пѣ́снь а҃. 
І҆рмо́съ: Помо́щникъ и҆ покрови́тель бы́сть мнѣ̀  во сп҃се́нїе: се́й мо́й бг҃ъ и҆ просла́влю є҆го̀: бг҃ъ  ѻ҆тца̀ моегѡ̀, и҆ вознесꙋ̀ є҆го̀: сла́вно бо  просла́висѧ: 
Припѣ́въ: Поми́лꙋй мѧ̀, бж҃е, поми́лꙋй мѧ̀. 
Ѿкꙋ́дꙋ начнꙋ̀ пла́кати ѡ҆каѧ́ннагѡ моегѡ̀ житїѧ̀  дѣѧ́нїй; ко́е ли положꙋ̀ нача́ло, хрⷭ҇тѐ, ны́нѣшнемꙋ  рыда́нїю; (л. сч҃є) но ꙗ҆́кѡ бл҃гоꙋтро́бенъ, да́ждь мѝ  прегрѣше́нїй ѡ҆ставле́нїе. 
Грѧдѝ ѡ҆каѧ́ннаѧ дꙋшѐ, съ пло́тїю твое́ю,  зижди́телю всѣ́хъ и҆сповѣ́ждьсѧ, и҆ ѡ҆ста́нисѧ про́чее  пре́жднѧгѡ безслове́сїѧ, и҆ принесѝ бг҃ꙋ въ покаѧ́нїи  сле́зы. 
Первозда́ннагѡ а҆да́ма престꙋпле́нїю поревнова́въ,  позна́хъ себѐ ѡ҆бнаже́на ѿ бг҃а и҆ прⷭ҇носꙋ́щнагѡ  црⷭ҇твїѧ и҆ сла́дости, грѣ̑хъ ра́ди мои́хъ. 
Оу҆вы̀ мнѣ̀ ѡ҆каѧ́ннаѧ дꙋшѐ, что̀  оу҆подо́биласѧ є҆сѝ пе́рвѣй є҆́ѵѣ; ви́дѣла бо  є҆сѝ ѕлѣ̀, и҆ оу҆ѧзви́ласѧ є҆сѝ го́рцѣ, и҆  коснꙋ́ласѧ є҆сѝ дре́ва и҆ вкꙋси́ла є҆сѝ де́рзостнѡ  безслове́сныѧ снѣ́ди. 
Вмѣ́стѡ є҆́ѵы чꙋ́вственныѧ мы́сленнаѧ мѝ бы́сть  є҆́ѵа, во пло́ти стра́стный по́мыслъ, показꙋ́ѧй сла̑дкаѧ  и҆ вкꙋша́ѧй прⷭ҇нѡ го́рькаго напое́нїѧ. 
Досто́йно и҆з̾ є҆де́ма и҆згна́нъ бы́сть, ꙗ҆́кѡ  не сохрани́въ є҆ди́нꙋ твою̀, сп҃се, за́повѣдь а҆да́мъ:  а҆́зъ же что̀ постраждꙋ̀, ѿмета́ѧ всегда̀ живѡ́тнаѧ  твоѧ̑ словеса̀; 
Ка́їново преше́дъ оу҆бі́йство, произволе́нїемъ  бы́хъ оу҆бі́йца со́вѣсти дꙋше́внѣй, ѡ҆живи́въ пло́ть,  и҆ воева́въ на ню̀ лꙋка́выми мои́ми дѣѧ́ньми. 
А҆́велевѣ і҆и҃се, не оу҆подо́бихсѧ пра́вдѣ,  да́ра тебѣ̀ прїѧ́тна не принесо́хъ когда̀, ни дѣѧ́нїѧ  бж҃е́ственна, ни же́ртвы чи́стыѧ, ни житїѧ̀ непоро́чнагѡ. 
Ꙗ҆́кѡ ка́їнъ и҆ мы̀, дꙋшѐ ѻ҆каѧ́ннаѧ, всѣ́хъ  содѣ́телю дѣѧ̑нїѧ сквє́рнаѧ, и҆ же́ртвꙋ поро́чнꙋю, и҆  непотре́бное житїѐ принесо́хомъ вкꙋ́пѣ: тѣ́мже и҆  ѡ҆сꙋди́хомсѧ. 
Бре́нїе зда́тель живосозда́въ, вложи́лъ є҆сѝ  мнѣ̀ пло́ть и҆ кѡ́сти, и҆ дыха́нїе и҆ жи́знь: но ѽ  тво́рче мо́й, и҆зба́вителю мо́й, и҆ сꙋдїѐ ка́ющасѧ  прїими́ мѧ. (л. сч҃є ѡ҆б.) 
И҆звѣща́ю тѝ сп҃се, грѣхѝ, ꙗ҆̀же содѣ́ѧхъ,  и҆ дꙋшѝ и҆ тѣ́ла моегѡ̀ ꙗ҆́звы, ꙗ҆̀же внꙋ́трь  оу҆бі́йственнїи по́мыслы разбо́йнически на мѧ̀  возложи́ша. 
А҆́ще и҆ согрѣши́хъ, сп҃се, но вѣ́мъ, ꙗ҆́кѡ  чл҃вѣколю́бецъ є҆сѝ, наказꙋ́еши млⷭ҇тивнѡ, и҆  милосе́рдствꙋеши те́плѣ: слезѧ́ща зри́ши, и҆ притека́еши  ꙗ҆́кѡ ѻ҆ц҃ъ, призыва́ѧ блꙋ́днаго. 
Пове́ржена мѧ̀ сп҃се, пред̾ враты̀ твои́ми, понѐ  на ста́рость не ѿри́ни менѐ во а҆́дъ тща̀, но пре́жде  конца̀, ꙗ҆́кѡ чл҃вѣколю́бецъ, да́ждь мѝ прегрѣше́нїй  ѡ҆ставле́нїе. 
Въ разбо́йники впады́й а҆́зъ є҆́смь, помышле́ньми  мои́ми, ве́сь ѿ ни́хъ оу҆ѧзви́хсѧ ны́нѣ, и҆  и҆спо́лнихсѧ ра́нъ: но са́мъ мѝ предста́въ, хрⷭ҇тѐ  сп҃се и҆сцѣлѝ. 
Сщ҃е́нникъ мѧ̀ предви́дѣвъ ми́мѡ и҆́де, и҆  леѵі́тъ ви́дѧ въ лю́тыхъ на́га презрѣ̀: но и҆з̾ мр҃і́и  возсїѧ́вый і҆и҃се, ты̀ предста́въ оу҆ще́дри мѧ̀. 
А҆́гнче бж҃їй, взе́млѧй грѣхѝ всѣ́хъ, возмѝ  бре́мѧ ѿ менѐ тѧ́жкое грѣхо́вное, и҆ ꙗ҆́кѡ  бл҃гоꙋтро́бенъ, да́ждь мѝ сле́зы оу҆миле́нїѧ. 
Покаѧ́нїѧ вре́мѧ, прихождꙋ́ ти созда́телю моемꙋ̀,  возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ  бл҃гоꙋтро́бенъ, да́ждь мѝ сле́зы оу҆миле́нїѧ. 
Не возгнꙋша́йсѧ менѐ сп҃се, не ѿри́ни ѿ  твоегѡ̀ лица̀, возмѝ бре́мѧ ѿ менѐ тѧ́жкое  грѣхо́вное и҆, ꙗ҆́кѡ бл҃гоꙋтро́бенъ, да́ждь мнѣ̀  грѣхопаде́нїй ѡ҆ставле́нїе. 
Вѡ́льнаѧ, сп҃се, и҆ невѡ́льнаѧ прегрѣшє́нїѧ  моѧ̑, ꙗ҆влє́ннаѧ и҆ сокровє́ннаѧ и҆ вѣ́дѡмаѧ и҆  невѣ́дѡмаѧ, всѧ̑ прости́въ, ꙗ҆́кѡ бг҃ъ, ѡ҆чи́сти и҆  сп҃си́ мѧ. 
Ѿ ю҆́ности хрⷭ҇тѐ, за́пѡвѣди твоѧ̑  престꙋпи́хъ, всестра́стнѡ небрегі́й, оу҆ны́нїемъ  преидо́хъ житїѐ. тѣ́мже зовꙋ́ ти сп҃се: понѐ на  коне́цъ сп҃си́ мѧ. (л. сч҃ѕ) 
Бога́тство моѐ сп҃се, и҆знꙋри́въ въ блꙋдѣ̀,  пꙋ́стъ є҆́смь плодѡ́въ бл҃гочести́выхъ, а҆́лченъ же  зовꙋ̀: ѻ҆́ч҃е щедро́тъ, предвари́въ ты́ мѧ оу҆ще́дри. 
Тебѣ̀ припа́даю і҆и҃се, согрѣши́хъ тѝ, ѡ҆чи́сти  мѧ̀, возмѝ бре́мѧ ѿ менѐ тѧ́жкое грѣхо́вное, и҆  ꙗ҆́кѡ бл҃гоꙋтро́бенъ, да́ждь мѝ сле́зы оу҆миле́нїѧ. 
Не вни́ди со мно́ю въ сꙋ́дъ носѧ̀ моѧ̑ дѣѧ̑нїѧ,  словеса̀ и҆зыскꙋ́ѧ, и҆ и҆справлѧ́ѧ стремлє́нїѧ: но въ  щедро́тахъ твои́хъ презира́ѧ моѧ̑ лю̑таѧ, сп҃си́ мѧ  всеси́льне. 
И҆́ный канѡ́нъ прпⷣбныѧ ма́тере на́шеѧ марі́и  є҆гѵ́петскїѧ, въ то́йже гла́съ, и҆ і҆рмо́съ. Є҆гѡ́же  краестро́чїе: Ты̀ прпⷣбнаѧ марі́е помога́й. 
Запѣ́въ: Прпⷣбнаѧ ма́ти марі́е, молѝ бг҃а ѡ҆  на́съ. 
Ты́ ми да́ждь свѣтоза́рнꙋю бл҃года́ть ѿ  бж҃е́ственнагѡ свы́ше промышле́нїѧ, и҆збѣжа́ти страсте́й  ѡ҆мраче́нїѧ, и҆ пѣ́ти оу҆се́рднѡ, твоегѡ̀ марі́е  житїѧ̀, кра̑снаѧ и҆справлє́нїѧ. 
Прикло́ньшисѧ хрⷭ҇тѡ́вымъ бж҃е́ствєннымъ  зако́нѡмъ, къ семꙋ̀ пристꙋпи́ла є҆сѝ, сла́достей  неꙋдержи̑маѧ стремлє́нїѧ ѡ҆ста́вивши, и҆ всѧ́кꙋю  добродѣ́тель всебл҃гоговѣ́йнѡ, ꙗ҆́кѡ є҆ди́нꙋ  и҆спра́вила є҆сѝ. 
А҆ндре́ю: Прпⷣбне ѻ҆́тче а҆ндре́е молѝ бг҃а ѡ҆  на́съ. 
Мл҃твами твои́ми на́съ, а҆ндре́е, и҆зба́ви  страсте́й безче́стныхъ и҆ црⷭ҇твїѧ ны́нѣ хрⷭ҇то́ва  ѻ҆́бщники вѣ́рою и҆ любо́вїю воспѣва́ющїѧ тѧ̀,  сла́вне, покажѝ, мо́лимсѧ. 
Сла́ва, трⷪ҇ченъ: Пресꙋ́щнаѧ трⷪ҇це, во  є҆ди́ницѣ покланѧ́емаѧ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ бл҃гоꙋтро́бна, да́ждь мѝ сле́зы  оу҆миле́нїѧ. 
Бг҃оро́диченъ: Бцⷣе, наде́жде и҆ предста́тельство  тебѐ пою́щихъ, возмѝ бре́мѧ ѿ менѐ тѧ́жкое  грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прїими́  мѧ. (л. сч҃ѕ ѡ҆б.) 
Пѣ́снь в҃. 
І҆рмо́съ: Вонмѝ нб҃о, и҆ возглаго́лю, и҆ воспою̀  хрⷭ҇та̀, ѿ дв҃ы пл҃тїю прише́дшаго. 
Вонмѝ нб҃о, и҆ возглаго́лю, землѐ, внꙋша́й  гла́съ, ка́ющїйсѧ къ бг҃ꙋ и҆ воспѣва́ющїй є҆го̀. 
Вонми́ ми, бж҃е, сп҃се мо́й млⷭ҇тивнымъ твои́мъ  ѻ҆́комъ, и҆ прїимѝ моѐ те́плое и҆сповѣ́данїе. 
Согрѣши́хъ па́че всѣ́хъ человѣ̑къ, є҆ди́нъ  согрѣши́хъ тебѣ̀: но оу҆ще́дри ꙗ҆́кѡ бг҃ъ, сп҃се,  творе́нїе твоѐ. 
Бꙋ́рѧ мѧ̀ ѕлы́хъ ѡ҆бдержи́тъ, бл҃гоꙋтро́бне гдⷭ҇и:  но ꙗ҆́кѡ петрꙋ̀, и҆ мнѣ̀ рꙋ́кꙋ прострѝ. 
Сле́зы блꙋдни́цы, ще́дре, и҆ а҆́зъ предлага́ю:  ѡ҆чⷭ҇ти мѧ̀, сп҃се, бл҃гоꙋтро́бїемъ твои́мъ. 
Ѡ҆мрачи́хъ дꙋше́внꙋю красотꙋ̀ страсте́й сластьмѝ,  и҆ всѧ́чески ве́сь оу҆́мъ пе́рсть сотвори́хъ. 
Раздра́хъ ны́нѣ ѡ҆де́ждꙋ мою̀ пе́рвꙋю, ю҆́же мѝ  и҆зтка̀ зижди́тель и҆знача́ла, и҆ ѿтꙋ́дꙋ лежꙋ̀ на́гъ. 
Ѡ҆блеко́хсѧ въ раздра́ннꙋю ри́зꙋ, ю҆́же и҆зтка́ ми  ѕмі́й совѣ́томъ, и҆ стыждꙋ́сѧ. 
Воззрѣ́хъ на садо́внꙋю красотꙋ̀ и҆ прельсти́хсѧ  оу҆мо́мъ: и҆ ѿтꙋ́дꙋ лежꙋ̀ на́гъ, и҆ срамлѧ́юсѧ. 
Дѣ́лаша на хребтѣ̀ мое́мъ всѝ нача̑льницы  страсте́й, продолжа́юще на мѧ̀ беззако́нїе и҆́хъ. 
Погꙋби́хъ первозда́ннꙋю добро́тꙋ и҆ бл҃голѣ́пїе  моѐ, и҆ ны́нѣ лежꙋ̀ на́гъ, и҆ стыждꙋ́сѧ. 
Сшива́ше кѡ́жныѧ ри̑зы грѣ́хъ мнѣ̀, ѡ҆бнажи́вый  мѧ̀ пе́рвыѧ бг҃отка́нныѧ ѻ҆де́жды. 
Ѡ҆бложе́нъ є҆́смь ѡ҆дѣѧ́нїемъ стꙋда̀, ꙗ҆́коже  ли́ствїемъ смоко́внымъ, во ѡ҆бличе́нїе мои́хъ  самовла́стныхъ страсте́й. (л. сч҃з) 
Ѡ҆дѣ́ѧхсѧ въ сра́мнꙋю ри́зꙋ, и҆ ѡ҆кровавле́ннꙋю  стꙋ́днѡ, тече́нїемъ стра́стнагѡ и҆ любосла́стнагѡ  живота̀. 
Ѡ҆скверни́хъ пло́ти моеѧ̀ ри́зꙋ и҆ ѡ҆калѧ́хъ  є҆́же по ѡ҆́бразꙋ, сп҃се, и҆ по подо́бїю. 
Впадо́хъ въ стра́стнꙋю па́гꙋбꙋ и҆ въ веще́ственнꙋю  тлю̀, и҆ ѿто́лѣ до ны́нѣ вра́гъ мнѣ̀ досажда́етъ. 
Любове́щное и҆ любоимѣ́нное житїѐ,  невоздержа́нїемъ сп҃се предпоче́тъ ны́нѣ, тѧ́жкимъ  бре́менемъ ѡ҆бложе́нъ є҆́смь. 
Оу҆краси́хъ плотскі́й ѡ҆́бразъ скве́рныхъ  помышле́нїй разли́чнымъ ѡ҆бложе́нїемъ, и҆ ѡ҆сꙋжда́юсѧ. 
Внѣ́шнимъ прилѣ́жнѡ бл҃гоꙋкраше́нїемъ  є҆ди́нѣмъ попеко́хсѧ, внꙋ́треннюю презрѣ́въ  бг҃оѡбра́знꙋю ски́нїю. 
Воѡбрази́въ мои́хъ страсте́й без̾ѡбра́зїе,  любосла́стными стремле́ньми погꙋби́хъ оу҆ма̀ красотꙋ̀. 
Погребо́хъ пе́рвагѡ ѡ҆́браза добро́тꙋ сп҃се  страстьмѝ, ю҆́же ꙗ҆́кѡ и҆ногда̀ дра́хмꙋ, взыска́въ  ѡ҆брѧ́щи. 
Согрѣши́хъ, ꙗ҆́коже блꙋдни́ца вопїю́ ти:  є҆ди́нъ согрѣши́хъ тебѣ̀, ꙗ҆́кѡ мѵ́ро прїимѝ сп҃се  и҆ моѧ̑ сле́зы. 
Поползо́хсѧ ꙗ҆́кѡ дв҃дъ блꙋ́днѡ, и҆  ѡ҆скверни́хсѧ: но ѡ҆мы́й и҆ менѐ сп҃се, слеза́ми. 
Ѡ҆чи́сти, ꙗ҆́коже мыта́рь вопїю́ ти, сп҃се  ѡ҆чи́сти мѧ̀: никто́же бо сꙋ́щихъ и҆з̾ а҆да́ма, ꙗ҆́коже  а҆́зъ согрѣши́хъ тебѣ̀. 
Ни сле́зъ, нижѐ покаѧ́нїѧ и҆́мамъ, нижѐ  оу҆миле́нїѧ: са́мъ мѝ сїѧ̑ сп҃се, ꙗ҆́кѡ бг҃ъ да́рꙋй. 
Две́рь твою̀ не затворѝ мнѣ̀ тогда̀, гдⷭ҇и,  гдⷭ҇и: но ѿве́рзи мѝ сїю̀ ка́ющемꙋсѧ тебѣ̀. 
Чл҃вѣколю́бче хотѧ́й всѣ̑мъ сп҃сти́сѧ, ты̀  воззови́ мѧ, и҆ прїимѝ ꙗ҆́кѡ бл҃гъ ка́ющагосѧ. 
Внꙋшѝ воздыха̑нїѧ дꙋшѝ моеѧ̀, и҆ ѻ҆́чїю моє́ю  прїимѝ ка̑пли сп҃се, и҆ сп҃си́ мѧ. (л. сч҃з ѡ҆б.) 
Бг҃оро́диченъ: Пречⷭ҇таѧ бцⷣе дв҃о, є҆ди́на  всепѣ́таѧ, молѝ прилѣ́жнѡ во є҆́же сп҃сти́сѧ на́мъ. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ: ма́ннꙋ ѡ҆дожди́вый, и҆ во́дꙋ и҆з̾ ка́мене  и҆сточи́вый дре́вле въ пꙋсты́ни лю́демъ мои̑мъ десни́цею  є҆ди́ною, и҆ крѣ́постїю мое́ю. 
Ви́дите ви́дите, ꙗ҆́кѡ а҆́зъ є҆́смь бг҃ъ:  внꙋша́й дꙋшѐ моѧ̀ гдⷭ҇а вопїю́ща, и҆ оу҆дали́сѧ  пре́жнѧгѡ грѣха̀, и҆ бо́йсѧ ꙗ҆́кѡ неꙋмы́тнагѡ, и҆  ꙗ҆́кѡ сꙋдїѝ и҆ бг҃а. 
Комꙋ̀ оу҆подо́биласѧ є҆сѝ многогрѣ́шнаѧ дꙋшѐ,  то́кмѡ пе́рвомꙋ ка́їнꙋ, и҆ ламе́хꙋ ѻ҆́номꙋ,  каменова́вшаѧ тѣ́ло ѕлодѣ́йствы, и҆ оу҆би́вшаѧ оу҆́мъ  безслове́сными стремле́ньми. 
Всѧ̑ пре́жде зако́на прете́кши, ѽ дꙋшѐ! си́ѳꙋ не  оу҆подо́биласѧ є҆сѝ, ни є҆нѡ́са подража́ла є҆сѝ, ни  є҆нѡ́ха преложе́нїемъ, ни нѡ́ѧ: но ꙗ҆ви́ласѧ є҆сѝ  оу҆бо́га пра́ведныхъ жи́зни. 
Є҆ди́на ѿве́рзла є҆сѝ хлѧ̑би гнѣ́ва, бг҃а  твоегѡ̀, дꙋшѐ моѧ̀, и҆ потопи́ла є҆сѝ всю̀, ꙗ҆́коже  зе́млю пло́ть, и҆ дѣѧ̑нїѧ и҆ житїѐ, и҆ пребыла̀ є҆сѝ  внѣ̀ сп҃си́тельнагѡ ковче́га. 
Мꙋ́жа оу҆би́хъ, глаго́летъ, въ ꙗ҆́звꙋ мнѣ̀, и҆  ю҆́ношꙋ въ стрꙋ́пъ, ламе́хъ рыда́ѧ вопїѧ́ше, ты́ же не  трепе́щеши ѽ дꙋшѐ моѧ̀, ѡ҆калѧ́вши пло́ть, и҆ оу҆́мъ  ѡ҆скверни́вши. 
Ѽ ка́кѡ поревнова́хъ ламе́хꙋ, пе́рвомꙋ  оу҆бі́йцѣ, дꙋ́шꙋ ꙗ҆́кѡ мꙋ́жа, оу҆́мъ ꙗ҆́кѡ ю҆́ношꙋ,  ꙗ҆́кѡ бра́та же моегѡ̀ тѣ́ло оу҆би́въ, ꙗ҆́кѡ ка́їнъ  оу҆бі́йца, любосла́стными стремле́ньми. 
Сто́лпъ оу҆мꙋдри́ла є҆сѝ созда́ти ѽ дꙋшѐ, и҆  оу҆твержде́нїе водрꙋзи́ти твои́ми похотьмѝ, а҆́ще не  бы̀ зижди́тель оу҆держа́лъ совѣ́ты твоѧ̑, и҆ низве́рглъ  на зе́млю оу҆хищрє́нїѧ твоѧ̑. (л. сч҃и) 
Оу҆ѧзви́хсѧ, оу҆ра́нихсѧ, сѐ стрѣ́лы вра̑жїѧ  оу҆ѧзви́вшыѧ мою̀ дꙋ́шꙋ и҆ тѣ́ло: сѐ стрꙋ́пи,  гноє́нїѧ, ѡ҆мрачє́нїѧ, вопїю́тъ ра̑ны самово́льныхъ  мои́хъ страсте́й. 
Ѡ҆дождѝ гдⷭ҇ь ѿ гдⷭ҇а ѻ҆́гнь и҆ногда̀, на  беззако́нїе гнѣ́вающее соже́гъ содо́млѧны: ты́ же  ѻ҆́гнь вжегла̀ є҆сѝ гее́нскїй, въ не́мже и҆́маши, ѽ  дꙋшѐ, сожещи́сѧ. 
Разꙋмѣ́йте и҆ ви́дите, ꙗ҆́кѡ а҆́зъ є҆́смь бг҃ъ,  и҆спыта́ѧй сердца̀, и҆ оу҆мꙋ́чаѧй мы̑сли, ѡ҆блича́ѧй  дѣѧ̑нїѧ, и҆ попалѧ́ѧй грѣхѝ, и҆ сꙋдѧ́й си́рꙋ, и҆  смире́нꙋ, и҆ ни́щꙋ. 
Прпⷣбнѣй: Просте́рла є҆сѝ рꙋ́цѣ твоѝ къ  ще́дромꙋ бг҃ꙋ, марі́е, въ бе́зднѣ ѕѡ́лъ погрꙋжа́емаѧ: и҆  ꙗ҆́коже петрꙋ̀ чл҃вѣколю́бнѡ, рꙋ́кꙋ бж҃е́ственнꙋю  прострѐ, твоѐ ѡ҆браще́нїе всѧ́чески и҆скі́й. 
Марі́и: Всѣ́мъ оу҆се́рдїемъ и҆ любо́вїю  притекла̀ є҆сѝ хрⷭ҇тꙋ̀, пе́рвый грѣха̀ пꙋ́ть  ѿвра́щши, и҆ въ пꙋсты́нѧхъ непроходи́мыхъ пита́ющисѧ,  и҆ тогѡ̀ чи́стѣ соверша́ющи бж҃е́ствєнныѧ за́пѡвѣди. 
Запѣ́въ: Прпⷣбне ѻ҆́тче а҆ндре́е, молѝ бг҃а ѡ҆  на́съ. 
Ви́димъ, ви́димъ чл҃вѣколю́бїе, ѽ дꙋшѐ, бг҃а и҆  влⷣки; сегѡ̀ ра́ди пре́жде конца̀, томꙋ̀ со слеза́ми  припаде́мъ вопїю́ще: а҆ндре́ѧ мл҃твами, сп҃се, поми́лꙋй  на́съ. 
Сла́ва, трⷪ҇ченъ: Безнача́льнаѧ, несозда́ннаѧ  трⷪ҇це, нераздѣ́льнаѧ є҆ди́нице, ка́ющасѧ мѧ̀ прїимѝ,  согрѣши́вша сп҃сѝ: твоѐ є҆́смь созда́нїе, не пре́зри,  но пощадѝ, и҆ и҆зба́ви мѧ̀ ѻ҆́гненнагѡ ѡ҆сꙋжде́нїѧ. 
Бг҃оро́диченъ: Пречⷭ҇таѧ влⷣчце  бг҃ороди́тельнице, наде́ждо къ тебѣ̀ притека́ющихъ, и҆  приста́нище сꙋ́щихъ въ бꙋ́ри, млⷭ҇тиваго и҆ созда́телѧ,  и҆ сн҃а твоего̀, оу҆ми́лостиви и҆ мнѣ̀ мл҃твами  твои́ми. 
Пѣ́снь г҃. 
І҆рмо́съ: На недви́жимѣмъ, хрⷭ҇тѐ, ка́мени  за́повѣдей твои́хъ оу҆твердѝ моѐ помышле́нїе. (л.  сч҃и ѡ҆б.) 
Ѻ҆́гнь ѿ гдⷭ҇а и҆ногда̀ гдⷭ҇ь ѡ҆дожди́въ,  зе́млю содо́мскꙋю пре́жде попалѝ. 
На горѣ̀ спаса́йсѧ, дꙋшѐ, ꙗ҆́коже лѡ́тъ  ѻ҆́ный, и҆ въ сигѡ́ръ оу҆гонза́й. 
Бѣ́гай запале́нїѧ, ѽ дꙋшѐ, бѣ́гай содо́мскагѡ  горѣ́нїѧ, бѣ́гай тлѣ́нїѧ бжⷭ҇твеннагѡ пла́мене. 
И҆сповѣ́даюсѧ тебѣ̀, сп҃се: согрѣши́хъ,  согрѣши́хъ тѝ: но ѡ҆сла́би, ѡ҆ста́ви мѝ, ꙗ҆́кѡ  бл҃гоꙋтро́бенъ. 
Согрѣши́хъ тебѣ̀ є҆ди́нъ а҆́зъ, согрѣши́хъ  па́че всѣ́хъ, хрⷭ҇тѐ сп҃се, да не пре́зриши менѐ. 
Ты̀ є҆сѝ па́стырь до́брый, взыщѝ менѐ а҆́гнца,  и҆ заблꙋ́ждшагѡ да не пре́зриши менѐ. 
Ты̀ є҆сѝ сла́дкїй, і҆и҃се, ты̀ є҆сѝ созда́тель  мо́й: въ тебѣ̀, сп҃се, ѡ҆правда́юсѧ. 
Сла́ва, трⷪ҇ченъ: Ѽ трⷪ҇це є҆ди́нице бж҃е!  сп҃сѝ на́съ ѿ пре́лести, и҆ и҆скꙋше́нїй, и҆  ѡ҆бстоѧ́нїй. 
Бг҃оро́диченъ: Ра́дꙋйсѧ, бг҃опрїѧ́тнаѧ оу҆тро́бо,  ра́дꙋйсѧ, прⷭ҇то́ле гдⷭ҇нь, ра́дꙋйсѧ, мт҃и жи́зни на́шеѧ. 
І҆рмо́съ: Оу҆твердѝ гдⷭ҇и на ка́мени за́повѣдей  твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ и҆ гдⷭ҇ь. 
И҆сто́чникъ живота̀ стѧжа́хъ тебѐ, сме́рти  низложи́телѧ, и҆ вопїю́ ти ѿ се́рдца моегѡ̀ пре́жде  конца̀: согрѣши́хъ, ѡ҆чи́сти и҆ сп҃си́ мѧ. 
При нѡ́и, сп҃се, блꙋ́дствовавшыѧ подража́хъ,  ѻ҆́нѣхъ наслѣ́дствовавъ ѡ҆сꙋжде́нїе, въ пото́пѣ  погрꙋже́нїѧ. 
Согрѣши́хъ, гдⷭ҇и, согрѣши́хъ тебѣ̀, ѡ҆чи́сти  мѧ̀: нѣ́сть бо и҆́же кто̀ согрѣшѝ въ человѣ́цѣхъ,  є҆го́же не превзыдо́хъ прегрѣше́ньми. 
Ха́ма ѻ҆́наго дꙋшѐ, ѻ҆тцеꙋбі́йца подража́вши,  сра́ма не покры́ла є҆сѝ и҆́скреннѧгѡ, вспѧ́ть зрѧ̀  возврати́вшисѧ. (л. сч҃ѳ) 
Бл҃гослове́нїѧ си́мова не наслѣ́довала є҆сѝ  дꙋшѐ ѻ҆каѧ́ннаѧ: ни простра́нное ѡ҆держа́нїе, ꙗ҆́коже  і҆а́феѳъ и҆мѣ́ла є҆сѝ на землѝ ѡ҆ставле́нїѧ. 
Ѿ землѝ харра́нъ, и҆зы́ди ѿ грѣха̀ дꙋшѐ  моѧ̀, грѧдѝ въ зе́млю точа́щꙋю присноживо́тное  нетлѣ́нїе, є҆́же а҆враа́мъ наслѣ́дствова. 
А҆враа́ма слы́шала є҆сѝ дꙋшѐ моѧ̀, дре́вле  ѡ҆ста́вльша зе́млю ѻ҆те́чества, и҆ бы́вша прише́льца,  сегѡ̀ произволе́нїю подража́й. 
Оу҆ дꙋ́ба мамврі́йскагѡ оу҆чреди́въ патрїа́рхъ  а҆́гг҃лы, наслѣ́дствова по ста́рости ѡ҆бѣтова́нїѧ  лови́твꙋ. 
І҆саа́ка ѻ҆каѧ́ннаѧ дꙋшѐ моѧ̀, разꙋмѣ́вши  но́вꙋю же́ртвꙋ, та́йнѡ всесожже́ннꙋю гдⷭ҇ви, подража́й  є҆гѡ̀ произволе́нїю. 
І҆сма́ила слы́шала є҆сѝ, трезви́сѧ дꙋшѐ моѧ̀,  и҆згна́на ꙗ҆́кѡ рабы́нино ѿрожде́нїе, ви́ждь, да не  ка́кѡ подо́бно что̀ постра́ждеши ласкосе́рдствꙋющи. 
А҆га́рѣ дре́влѣ дꙋшѐ, є҆гѵ́птѧнынѣ  оу҆подо́биласѧ є҆сѝ, порабо́тившисѧ произволе́нїемъ,  и҆ ро́ждши но́ваго і҆сма́ила, презо́рство. 
І҆а́кѡвлю лѣ́ствицꙋ разꙋмѣ́ла є҆сѝ дꙋшѐ моѧ̀,  ꙗ҆влѧ́емꙋю ѿ землѝ къ небесє́мъ, почто̀ не и҆мѣ́ла  є҆сѝ восхо́да тве́рда, бл҃гоче́стїѧ; 
Сщ҃е́нника бж҃їѧ, и҆ цр҃ѧ̀ оу҆едине́на, хрⷭ҇то́во  подо́бїе, въ ми́рѣ житїѧ̀, въ человѣ́цѣхъ подража́й. 
Не бꙋ́ди сто́лпъ сла́ный дꙋшѐ, возврати́вшисѧ  вспѧ́ть: ѡ҆́бразъ да оу҆страши́тъ тѧ̀ содо́мскїй, горѣ̀  въ сигѡ́ръ сп҃са́йсѧ. 
Запале́нїѧ ꙗ҆́коже лѡ́тъ, бѣ́гай дꙋшѐ моѧ̀  грѣха̀: бѣ́гай содо́мы и҆ гомо́рры, бѣ́гай пла́мене  всѧ́кагѡ безслове́снагѡ жела́нїѧ. (л. сч҃ѳ ѡ҆б.) 
Поми́лꙋй гдⷭ҇и, поми́лꙋй мѧ̀, вопїю́ ти, є҆гда̀  прїи́деши со а҆́гг҃лы твои́ми, возда́ти всѣ̑мъ по  достоѧ́нїю дѣѧ́нїй. 
Моле́нїѧ влⷣко, тебѐ пою́щихъ не ѿве́ржи: но  оу҆ще́дри чл҃вѣколю́бче, и҆ пода́ждь вѣ́рою просѧ́щымъ  ѡ҆ставле́нїе. 
Марі́и: Содержи́мь є҆́смь бꙋ́рею, и҆  треволне́нїемъ согрѣше́нїй, но сама́ мѧ ма́ти ны́нѣ  сп҃сѝ, и҆ къ приста́нищꙋ бж҃е́ственнагѡ покаѧ́нїѧ  возведѝ. 
Марі́и: Ра́бское моле́нїе и҆ ны́нѣ прпⷣбнаѧ  прине́сши ко бл҃гоꙋтро́бнѣй мл҃твами твои́ми бцⷣѣ,  ѿве́рзи мѝ бж҃е́ствєнныѧ вхо́ды. 
А҆ндре́ю: Твои́ми мл҃твами да́рꙋй и҆ мнѣ̀  ѡ҆ставле́нїе долгѡ́въ, ѽ а҆ндре́е, кри́тскїй  предсѣда́телю! покаѧ́нїѧ бо ты̀ таи́нникъ преизрѧ́дный. 
Сла́ва, трⷪ҇ченъ: Трⷪ҇це про́стаѧ, несозда́ннаѧ,  безнача́льное є҆стество̀, въ трⷪ҇цѣ пѣва́емаѧ  ѵ҆поста́сей, сп҃си́ ны вѣ́рою покланѧ́ющыѧсѧ держа́вѣ  твое́й. 
Бг҃оро́диченъ: Ѿ ѻ҆ц҃а̀ безлѣ́тна сн҃а, въ  лѣ́то бг҃ороди́тельнице, неискꙋсомꙋ́жнѡ родила̀ є҆сѝ,  стра́нное чꙋ́до, пребы́вши дв҃а, доѧ́щи. 
І҆рмо́съ: Оу҆тверди гдⷭ҇и на ка́мени: 
Сѣда́ленъ, господи́на їѡ́сифа, гла́съ и҃: 
Свѣти̑ла бг҃озра̑чнаѧ, сп҃сѡвы а҆пⷭ҇ли,  просвѣти́те на́съ во тьмѣ̀ житїѧ̀, ꙗ҆́кѡ да во дни̑  ны́нѣ бл҃гоѡбра́знѡ хо́димъ, свѣ́томъ воздержа́нїѧ  нощны́хъ страсте́й ѿбѣга́юще, и҆ свѣ̑тлыѧ стрⷭ҇ти  хрⷭ҇тѡ́вы оу҆́зримъ, ра́дꙋющесѧ. 
Сла́ва, дрꙋгі́й сѣда́ленъ, гла́съ и҃: 
А҆пⷭ҇льскаѧ двоенадесѧ́тице бг҃оизбра́ннаѧ,  мольбꙋ̀ хрⷭ҇тꙋ̀ ны́нѣ принесѝ, по́стное по́прище  всѣ̑мъ прейтѝ, (л. т҃) соверша́ющымъ во оу҆миле́нїи  мл҃твы, творѧ́щымъ оу҆се́рдно добродѣ́тєли, ꙗ҆́кѡ да  си́це предвари́мъ ви́дѣти хрⷭ҇та̀ бг҃а сла́вное  воскрⷭ҇нїе, сла́вꙋ и҆ хвалꙋ̀ приносѧ́ще. 
И҆ ны́нѣ, бг҃оро́диченъ: Подо́бенъ: 
Непостижи́магѡ бг҃а, сн҃а и҆ сло́во, несказа́ннѡ  па́че оу҆ма̀ и҆з̾ тебѐ ро́ждшеесѧ, молѝ бцⷣе со  а҆пⷭ҇лы, ми́ръ вселе́ннѣй чи́стый пода́ти, и҆  согрѣше́нїй да́ти на́мъ пре́жде конца̀ проще́нїе, и҆  црⷭ҇твїѧ нбⷭ҇нагѡ кра́йнїѧ ра́ди бл҃гости, сподо́бити  рабы̑ твоѧ̑. 
Та́же трипѣ́снецъ, без̾ покло́нѡвъ, гла́съ и҃. 
Пѣ́снь д҃. 
І҆рмо́съ: Оу҆слы́шахъ гдⷭ҇и смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Воздержа́нїемъ пожи́вше просвѣще́ннїи хрⷭ҇тѡ́вы  а҆пⷭ҇ли, воздержа́нїѧ вре́мѧ на́мъ хода́тайствы  бж҃е́ственными оу҆тиша́ютъ. 
Двоенадесѧтострꙋ́нный ѻ҆рга́нъ, пѣ́снь воспѣ̀  сп҃си́тельнꙋю, оу҆ченикѡ́въ ли́къ бж҃е́ственный,  лꙋка̑ваѧ возмꙋща́ѧ гласова̑нїѧ. 
Ѡ҆дожде́нїемъ дх҃о́внымъ всю̀ подсо́лнечнꙋю  напои́сте, сꙋ́шꙋ ѿгна́вше многобо́жїѧ всебл҃же́ннїи. 
Бг҃оро́диченъ: Смири́вшасѧ сп҃си́ мѧ,  высокомꙋ́дреннѡ пожи́вшаго, ро́ждшаѧ возне́сшаго  смире́нное є҆стество̀, дв҃о всечⷭ҇таѧ. 
И҆́ный. Гла́съ то́йже. І҆рмо́съ: Оу҆слы́шахъ  гдⷭ҇и: 
А҆пⷭ҇льское всечⷭ҇тно́е ликостоѧ́нїе, зижди́телѧ  всѣ́хъ молѧ́щее, просѝ поми́ловати ны̀ восхвалѧ́ющыѧ  тѧ̀. 
Ꙗ҆́кѡ дѣ́лателє сꙋ́ще хрⷭ҇тѡ́вы а҆пⷭ҇ли, во  все́мъ мі́рѣ бж҃е́ственнымъ сло́вомъ воздѣ́лавшїи,  прино́сите плоды̀ є҆мꙋ̀ всегда̀. (л. т҃ ѡ҆б.) 
Вїногра́дъ бы́сте хрⷭ҇то́въ вои́стиннꙋ  возлю́бленный, вїно́ бо дх҃о́вное и҆сточи́сте мі́рꙋ  а҆пⷭ҇ли. 
Трⷪ҇ченъ: Пренача́льнаѧ, соѡбра́знаѧ,  всеси́льнѣйшаѧ трⷪ҇це ст҃а́ѧ, ѻ҆́ч҃е, сло́ве и҆ дш҃е  ст҃ы́й, бж҃е, свѣ́те и҆ животѐ, сохранѝ ста́до твоѐ. 
Бг҃оро́диченъ: Ра́дꙋйсѧ, прⷭ҇то́ле ѻ҆гнезра́чный,  ра́дꙋйсѧ, свѣти́льниче свѣщено́сный, ра́дꙋйсѧ, горо̀  ѡ҆сщ҃е́нїѧ, ковче́же жи́зни, ст҃ы́хъ ст҃а́ѧ сѣ́не. 
І҆рмо́съ: Оу҆слы́ша прⷪ҇ро́къ прише́ствїе твоѐ,  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й и҆ оу҆боѧ́хсѧ: сла́ва си́ле твое́й гдⷭ҇и. 
Дѣ́лъ твои́хъ да не пре́зриши, созда́нїѧ твоегѡ̀  да не ѡ҆ста́виши, правосꙋ́де, а҆́ще и҆ є҆ди́нъ  согрѣши́хъ, ꙗ҆́кѡ человѣ́къ, па́че всѧ́кагѡ  человѣ́ка, чл҃вѣколю́бче, но и҆́маши, ꙗ҆́кѡ гдⷭ҇ь  всѣ́хъ, вла́сть ѡ҆ставлѧ́ти грѣхѝ. 
Приближа́етсѧ, дꙋшѐ, коне́цъ, приближа́етсѧ, и҆  неради́ши, ни гото́вишисѧ: вре́мѧ сокраща́етсѧ, воста́ни,  бли́зъ при две́рехъ сꙋдїѧ̀ є҆́сть: ꙗ҆́кѡ со́нїе, ꙗ҆́кѡ  цвѣ́тъ, вре́мѧ житїѧ̀ тече́тъ: что̀ всꙋ́е мѧте́мсѧ; 
Воспрѧнѝ, ѽ дꙋшѐ моѧ̀, дѣѧ̑нїѧ твоѧ̑, ꙗ҆̀же  содѣ́лала є҆сѝ, помышлѧ́й, и҆ сїѧ̑ пред̾ лицѐ твоѐ  принесѝ, и҆ ка̑пли и҆спꙋстѝ сле́зъ твои́хъ: рцы̀ со  дерзнове́нїемъ дѣѧ̑нїѧ и҆ помышлє́нїѧ хрⷭ҇тꙋ̀, и҆  ѻ҆правда́йсѧ. 
Не бы́сть въ житїѝ грѣха̀, ни дѣѧ́нїѧ, ни  ѕло́бы, є҆ѧ́же а҆́зъ, сп҃се, не согрѣши́хъ оу҆мо́мъ и҆  сло́вомъ, и҆ произволе́нїемъ и҆ предложе́нїемъ, и҆  мы́слїю и҆ дѣѧ́нїемъ согрѣши́въ, ꙗ҆́кѡ и҆́нъ никто́же  когда̀. 
Ѿсю́дꙋ и҆ ѡ҆сꙋжде́нъ бы́хъ, ѿсю́дꙋ препрѣ́нъ  бы́хъ а҆́зъ ѡ҆каѧ́нный ѿ своеѧ̀ со́вѣсти, є҆ѧ́же  ничто́же въ мі́рѣ (л. т҃а) нꙋ́жнѣйше: сꙋдїѐ  и҆зба́вителю мо́й, и҆ вѣ́дче, пощадѝ и҆ и҆зба́ви, и҆  сп҃си́ мѧ раба̀ твоего̀. 
Лѣ́ствица, ю҆́же ви́дѣ дре́вле вели́кїй въ  патрїа́рсѣхъ, оу҆каза́нїе є҆́сть дꙋшѐ моѧ̀,  дѣ́ѧтельнагѡ восхожде́нїѧ, разꙋ́мнагѡ возше́ствїѧ: а҆́ще  хо́щеши оу҆́бѡ, дѣѧ́нїемъ, и҆ ра́зꙋмомъ, и҆ зрѣ́нїемъ  пожи́ти, ѡ҆бнови́сѧ. 
Зно́й дневны́й претерпѣ̀ лише́нїѧ ра́ди  патрїа́рхъ, и҆ мра́зъ нощны́й понесѐ, на всѧ́къ де́нь  снабдѣ̑нїѧ творѧ̀, пасы́й, трꙋжда́ѧйсѧ, рабо́таѧй, да  двѣ̀ жєнѣ̀ сочета́етъ. 
Жєны́ ми двѣ̀ разꙋмѣ́й, дѣѧ́нїе же и҆ ра́зꙋмъ  въ зрѣ́нїи, лі́ю оу҆́бѡ дѣѧ́нїе, ꙗ҆́кѡ многоча́днꙋю:  рахи́ль же ра́зꙋмъ, ꙗ҆́кѡ многотрꙋ́днꙋю: и҆́бо кромѣ̀  трꙋдѡ́въ, ни дѣѧ́нїе, ни зрѣ́нїе дꙋшѐ, и҆спра́витсѧ. 
Бдѝ ѽ дꙋшѐ моѧ̀! и҆зрѧ́дствꙋй ꙗ҆́коже дре́вле  вели́кїй въ патрїа́рсѣхъ, да стѧ́жеши дѣѧ́нїе съ  ра́зꙋмомъ, да бꙋ́деши оу҆́мъ зрѧ́й бг҃а и҆ дости́гнеши  незаходѧ́щїй мра́къ въ видѣ́нїи, и҆ бꙋ́деши вели́кїй  кꙋпе́цъ. 
Двана́десѧть патрїа́рхѡвъ, вели́кїй въ  патрїа́рсѣхъ дѣтотвори́въ, та́йнѡ оу҆твердѝ тебѣ̀  лѣ́ствицꙋ дѣ́ѧтельнагѡ дꙋшѐ моѧ̀ восхожде́нїѧ: дѣ́ти,  ꙗ҆́кѡ ѡ҆снова̑нїѧ: степє́ни, ꙗ҆́кѡ восхождє́нїѧ,  премꙋ́дреннѡ подложи́въ. 
И҆са́ѵа возненави́дѣннаго подража́ла є҆сѝ  дꙋшѐ, ѿдала̀ є҆сѝ преле́стникꙋ твоемꙋ̀ пе́рвыѧ  добро́ты пе́рвенство, и҆ ѻ҆те́ческїѧ мл҃твы ѿпа́ла  є҆сѝ, и҆ два́жды поползнꙋ́ласѧ є҆сѝ ѻ҆каѧ́ннаѧ,  дѣѧ́нїемъ и҆ ра́зꙋмомъ: тѣ́мже ны́нѣ пока́йсѧ. 
Є҆дѡ́мъ и҆са́ѵъ нарече́сѧ, кра́йнѧгѡ ра́ди  женонеи́стовнагѡ смѣше́нїѧ: невоздержа́нїемъ бо при́снѡ  разжига́емь, и҆ сластьмѝ ѡ҆сквернѧ́емь, є҆дѡ́мъ  и҆менова́сѧ, є҆́же глаго́летсѧ разжже́нїе дꙋшѝ  любогрѣхо́вныѧ. (л. т҃а) 
І҆́ѡва на гно́ищи слы́шавши, ѽ дꙋшѐ моѧ̀,  ѡ҆правда́вшагосѧ, тогѡ̀ мꙋ́жествꙋ не поревнова́ла є҆сѝ,  тве́рдагѡ не и҆мѣ́ла є҆сѝ предложе́нїѧ, во всѣ́хъ  ꙗ҆̀же вѣ́си, и҆ и҆́миже и҆скꙋси́ласѧ є҆сѝ, но  ꙗ҆ви́ласѧ є҆сѝ нетерпѣли́ва. 
И҆́же пе́рвѣе на престо́лѣ, на́гъ ны́нѣ на  гно́ищи гно́енъ: мно́гїй въ ча́дѣхъ и҆ сла́вный,  безча́денъ и҆ бездо́мокъ напра́снѡ: пала́тꙋ оу҆́бѡ  гно́ище, и҆ би́серїе стрꙋ́пы вмѣнѧ́ше. 
Ца́рскимъ досто́инствомъ, вѣнце́мъ и҆ багрѧни́цею  ѡ҆дѣ́ѧнъ, многоимѣ́нный человѣ́къ и҆ првⷣный,  бога́тствомъ кипѧ̀ и҆ ста́ды, внеза́пꙋ бога́тства, сла́вы  ца́рства ѡ҆бнища́въ лиши́сѧ. 
А҆́ще пра́веденъ бѧ́ше ѻ҆́нъ, и҆ непоро́ченъ  па́че всѣ́хъ, и҆ не оу҆бѣжѐ ловле́нїѧ льсти́вагѡ и҆  сѣ́ти: ты́ же грѣхолюби́ва сꙋ́щи ѻ҆каѧ́ннаѧ дꙋшѐ,  что̀ сотвори́ши, а҆́ще чесо́мꙋ ѡ҆ недовѣ́домыхъ  слꙋчи́тсѧ наитѝ тебѣ̀; 
Тѣ́ло ѡ҆скверни́сѧ, дꙋ́хъ ѡ҆калѧ́сѧ, ве́сь  ѡ҆стрꙋпи́хсѧ: но ꙗ҆́кѡ вра́чь хрⷭ҇тѐ, ѻ҆боѧ̑  покаѧ́нїемъ мои́мъ оу҆врачꙋ́й, ѡ҆мы́й, ѡ҆чи́сти, покажѝ  сп҃се мо́й, па́че снѣ́га чистѣ́йша. 
Тѣ́ло твоѐ и҆ кро́вь распина́емый ѡ҆ всѣ́хъ  положи́лъ є҆сѝ сло́ве: тѣ́ло оу҆́бѡ, да мѧ̀  ѡ҆бнови́ши: кро́вь, да ѡ҆мы́еши мѧ̀: дꙋ́хъ же пре́далъ  є҆сѝ, да мѧ̀ приведе́ши хрⷭ҇тѐ, твоемꙋ̀ роди́телю. 
Содѣ́лалъ є҆сѝ сп҃се́нїе посредѣ̀ землѝ  ще́дре, да сп҃се́мсѧ. во́лею на дре́вѣ распѧ́лсѧ є҆сѝ.  є҆де́мъ затворе́нный ѿве́рзесѧ, го́рнѧѧ и҆ до́льнѧѧ  тва́рь, ꙗ҆зы́цы всѝ сп҃се́ни покланѧ́ютсѧ тебѣ̀. 
Да бꙋ́детъ мѝ кꙋпѣ́ль, кро́вь и҆з̾ ре́бръ  твои́хъ, вкꙋ́пѣ и҆ питїѐ, и҆сточи́вшее во́дꙋ  ѡ҆ставле́нїѧ, да ѻ҆бою́дꙋ ѡ҆чища́юсѧ, помазꙋ́ѧсѧ и҆  пїѧ̀: ꙗ҆́кѡ пома́занїе и҆ питїѐ сло́ве, животѡ́чнаѧ  твоѧ̑ словеса̀. (л. т҃в) 
На́гъ є҆́смь черто́га, на́гъ є҆́смь и҆ бра́ка,  кꙋ́пнѡ и҆ ве́чери: свѣти́льникъ оу҆гасѐ, ꙗ҆́кѡ  без̾еле́йный, черто́гъ заключи́сѧ мнѣ̀ спѧ́щꙋ, ве́черѧ  снѣде́сѧ: а҆́зъ же по рꙋкꙋ̀ и҆ нѡ́гꙋ свѧ́занъ, во́нъ  низве́рженъ є҆́смь. 
Ча́шꙋ цр҃ковь стѧжа̀, рє́бра твоѧ̑ живонѡ́снаѧ,  и҆з̾ ни́хже сꙋгꙋ̑быѧ на́мъ и҆сточѝ то́ки, ѡ҆ставле́нїѧ  и҆ ра́зꙋма, во ѡ҆́бразъ дре́внѧгѡ и҆ но́вагѡ двои́хъ  вкꙋ́пѣ завѣ́тѡвъ, сп҃се на́шъ. 
Вре́мѧ живота̀ моегѡ̀ ма́ло, и҆ и҆спо́лнено  болѣ́зней и҆ лꙋка́вства: но въ покаѧ́нїи мѧ̀ прїимѝ, и҆  въ ра́зꙋмъ призовѝ, да не бꙋ́дꙋ стѧжа́нїе, ни бра́шно  чꙋжде́мꙋ, сп҃се, са́мъ мѧ̀ оу҆ще́дри. 
Высокоглаго́ливъ ны́нѣ є҆́смь, жесто́къ же и҆  се́рдцемъ, вотщѐ и҆ всꙋ́е, да не съ фарїсе́емъ ѡ҆сꙋ́диши  мѧ̀, па́че же мытаре́во смире́нїе пода́ждь мѝ є҆ди́не  ще́дре, правосꙋ́де, и҆ семꙋ́ мѧ сочислѝ. 
Согрѣши́хъ, досади́въ сосꙋ́дꙋ пло́ти моеѧ̀,  вѣ́мъ ще́дре: но въ покаѧ́нїи мѧ̀ прїимѝ, и҆ въ ра́зꙋмъ  призовѝ, да не бꙋ́дꙋ стѧжа́нїе, ни бра́шно чꙋжде́мꙋ,  сп҃се, са́мъ мѧ̀ оу҆ще́дри. 
Самоистꙋка́нъ бы́хъ страстьмѝ, дꙋ́шꙋ мою̀ вредѧ̀  ще́дре, но въ покаѧ́нїи мѧ̀ прїимѝ, и҆ въ ра́зꙋмъ  призовѝ, да не бꙋ́дꙋ стѧжа́нїе, ни бра́шно чꙋжде́мꙋ,  сп҃се, са́мъ мѧ̀ оу҆ще́дри. 
Не послꙋ́шахъ гла́са твоегѡ̀, преслꙋ́шахъ писа́нїе  твоѐ законополо́жника: но въ покаѧ́нїи мѧ̀ прїимѝ, и҆  въ ра́зꙋмъ призовѝ, да не бꙋ́дꙋ стѧжа́нїе, ни бра́шно  чꙋжде́мꙋ, сп҃се, са́мъ мѧ̀ оу҆ще́дри. 
Марі́и: Безпло́тныхъ жи́тельство въ пло́ти  преходѧ́щи, бл҃года́ть прпⷣбнаѧ къ бг҃ꙋ ве́лїю  вои́стиннꙋ прїѧ́ла є҆сѝ, вѣ́рнѡ ѡ҆ чтꙋ́щихъ тѧ̀  предста́тельствꙋй. (л. т҃в ѡ҆б.) тѣ́мже мо́лимъ тѧ̀, ѿ  всѧ́кихъ напа́стей и҆ на́съ мл҃твами твои́ми и҆зба́ви. 
Марі́и: Вели́кихъ безмѣ́стїй во глꙋбинꙋ̀  низве́дшисѧ, неѡдержи́ма была̀ є҆сѝ, но востекла̀  є҆сѝ по́мысломъ лꙋ́чшимъ, къ кра́йнѣй дѣѧ́ньми  ꙗ҆́вѣ добродѣ́тели пресла́внѡ, а҆́гг҃льское  є҆стество̀ марі́е, оу҆диви́вши. 
А҆ндре́ю: А҆ндре́е, ѻ҆ч҃ескаѧ похвало̀, мл҃твами  твои́ми не преста́й молѧ́сѧ, предстоѧ̀ трⷪ҇цѣ  пребж҃е́ственнѣй, ꙗ҆́кѡ да и҆зба́вимсѧ мꙋче́нїѧ,  любо́вїю предста́телѧ тѧ̀ бж҃е́ственнаго всебл҃же́нне  призыва́ющїи, кри́тꙋ оу҆добре́нїе. 
Сла́ва, трⷪ҇ченъ: Нераздѣ́льное сꙋщество́мъ,  несли́тное ли́цы бг҃осло́влю тѧ̀, трⷪ҇ческое є҆ди́но  бж҃ество̀, ꙗ҆́кѡ є҆диноца́рственное и҆ сопрⷭ҇то́льное,  вопїю́ ти пѣ́снь вели́кꙋю, въ вы́шнихъ трегꙋ́бѡ  пѣсносло́вимꙋю. 
Бг҃оро́диченъ: И҆ ражда́еши и҆ дѣ́вствꙋеши, и҆  пребыва́еши ѻ҆бою́дꙋ є҆стество́мъ дв҃а: рожде́йсѧ  ѡ҆бновлѧ́етъ зако́ны є҆стества̀, оу҆тро́ба же  ражда́етъ, не ражда́ющаѧ. бг҃ъ и҆дѣ́же хо́щетъ,  побѣжда́етсѧ є҆стества̀ чи́нъ: твори́тъ бо є҆ли̑ка  хо́щетъ. 
Пѣ́снь є҃. 
І҆рмо́съ: Ѿ нощѝ оу҆́тренююща, чл҃вѣколю́бче,  просвѣтѝ молю́сѧ, и҆ наста́ви и҆ менѐ на повелѣ̑нїѧ  твоѧ̑: и҆ наꙋчи́ мѧ сп҃се, твори́ти во́лю твою̀. 
Въ нощѝ житїѐ моѐ преидо́хъ при́снѡ, тьма́ бо  бы́сть и҆ глꙋбока̀ мнѣ̀ мгла̀, но́щь грѣха̀: но ꙗ҆́кѡ  днѐ сы́на сп҃се покажи́ мѧ. 
Рꙋві́ма подража́ѧ ѡ҆каѧ́нный а҆́зъ, содѣ́ѧхъ  беззако́нный и҆ законопрестꙋ́пный совѣ́тъ на бг҃а  вы́шнѧго, ѡ҆скверни́въ ло́же моѐ, ꙗ҆́кѡ ѻ҆́тчее  ѻ҆́нъ. 
И҆сповѣ́даюсѧ тебѣ̀ хрⷭ҇тѐ цр҃ю̀, согрѣши́хъ,  согрѣши́хъ, ꙗ҆́кѡ пре́жде і҆ѡ́сифа бра́тїѧ прода́вшїи,  чистоты̀ пло́дъ и҆ цѣломꙋ́дрїѧ. (л. т҃г) 
Ѿ сро́дникѡвъ пра́веднаѧ дꙋша̀ свѧза́сѧ,  прода́сѧ въ рабо́тꙋ сла́дкїй, во ѡ҆́бразъ гдⷭ҇нь: ты́ же  всѧ̀ дꙋшѐ, продала́сѧ є҆сѝ ѕлы́ми твои́ми. 
І҆ѡ́сифа пра́веднагѡ и҆ цѣломꙋ́дреннагѡ оу҆ма̀  подража́й ѡ҆каѧ́ннаѧ, и҆ неискꙋ́снаѧ дꙋшѐ, и҆ не  ѡ҆сквернѧ́йсѧ безслове́сными стремле́ньми при́снѡ  беззако́ннꙋющи. 
А҆́ще и҆ въ ро́вѣ поживѐ и҆ногда̀ і҆ѡ́сифъ,  влⷣко гдⷭ҇и, но во ѡ҆́бразъ погребе́нїѧ и҆ воста́нїѧ  твоегѡ̀: а҆́зъ же что̀ тебѣ̀ когда̀ сицево́е принесꙋ̀; 
Мѡѷсе́овъ слы́шала є҆сѝ ковче́жецъ дꙋшѐ,  вода́ми, волна́ми носи́мъ рѣ́чными, ꙗ҆́кѡ въ черто́зѣ  дре́вле бѣ́гающїй дѣ́ла го́рькагѡ совѣ́та  фараѡни́тска. 
А҆́ще ба̑бы слы́шала є҆сѝ, оу҆бива́ющыѧ  и҆ногда̀ безвозра́стное мꙋ́жеское, дꙋшѐ ѻ҆каѧ́ннаѧ,  цѣломꙋ́дрїѧ дѣѧ́нїе, ны́нѣ ꙗ҆́кѡ вели́кїй мѡѷсе́й,  ссѝ премꙋ́дрость. 
Ꙗ҆́кѡ мѡѷсе́й вели́кїй є҆гѵ́птѧнина, оу҆ма̀  оу҆ѧзви́вши ѻ҆каѧ́ннаѧ, не оу҆би́ла є҆сѝ дꙋшѐ: и҆  ка́кѡ всели́шисѧ, глаго́ли, въ пꙋсты́ню страсте́й  покаѧ́нїемъ; 
Въ пꙋсты́ню всели́сѧ вели́кїй мѡѷсе́й, грѧдѝ  оу҆́бѡ подража́й тогѡ̀ житїѐ, да и҆ въ кꙋпинѣ̀  бг҃оѧвле́нїѧ дꙋшѐ, въ видѣ́нїи бꙋ́деши. 
Мѡѷсе́овъ же́злъ воѡбража́й дꙋшѐ, оу҆дарѧ́ющїй  мо́ре, и҆ ѡ҆гꙋстѣва́ющїй глꙋбинꙋ̀, во ѡ҆́бразъ крⷭ҇та̀  бж҃е́ственнагѡ: и҆́мже мо́жеши и҆ ты̀ вели̑каѧ  соверши́ти. 
А҆арѡ́нъ приноша́ше ѻ҆́гнь бг҃ꙋ, непоро́чный,  неле́стный: но ѻ҆фнѝ и҆ фїнее́съ, ꙗ҆́кѡ ты̀ дꙋшѐ,  приноша́хꙋ чꙋжде́е бг҃ꙋ ѡ҆скверне́нное житїѐ. 
Ꙗ҆́кѡ тѧ́жкїй нра́вомъ, фараѡ́нꙋ го́рькомꙋ бы́хъ  влⷣко, і҆аннѝ, и҆ і҆амврѝ, дꙋше́ю и҆ тѣ́ломъ, и҆  погрꙋже́нъ оу҆мо́мъ: но помози́ ми. (л. т҃г ѡ҆б.) 
Ка́ломъ смѣси́хсѧ ѡ҆каѧ́нный оу҆мо́мъ, ѡ҆мы́й  мѧ̀ влⷣко, ба́нею мои́хъ сле́зъ, молю́ тѧ, пло́ти моеѧ̀  ѻ҆де́ждꙋ оу҆бѣли́въ ꙗ҆́кѡ снѣ́гъ. 
А҆́ще и҆спыта́ю моѧ̑ дѣла̀ сп҃се, всѧ́каго  человѣ́ка превозше́дша грѣха́ми себѐ зрю̀, ꙗ҆́кѡ  ра́зꙋмомъ мꙋ́дрствꙋѧй согрѣши́хъ, не невѣ́дѣнїемъ. 
Пощадѝ пощадѝ гдⷭ҇и, созда́нїе твоѐ,  согрѣши́хъ, ѡ҆сла́би мѝ, ꙗ҆́кѡ є҆стество́мъ чⷭ҇тый  са́мъ сы́й є҆ди́нъ, и҆ и҆́нъ ра́звѣ тебѐ никто́же  є҆́сть кромѣ̀ скве́рны. 
Менѐ ра́ди бг҃ъ сы́й, воѡбрази́лсѧ є҆сѝ въ мѧ̀,  показа́лъ є҆сѝ чꙋдеса̀, и҆сцѣли́въ прокажє́нныѧ, и҆  разсла́бленнаго стѧгнꙋ́въ, кровоточи́выѧ то́къ  оу҆ста́вилъ є҆сѝ сп҃се, прикоснове́нїемъ ри́зъ. 
Кровоточи́вꙋю подража́й ѻ҆каѧ́ннаѧ дꙋшѐ,  притецы̀ оу҆держѝ ѻ҆ме́ты хрⷭ҇тѡ́вы, да и҆зба́вишисѧ  ра́нъ, и҆ оу҆слы́шиши ѿ негѡ̀: вѣ́ра твоѧ̀ сп҃се́ тѧ. 
Ни́зꙋ снича́щꙋю подража́й ѽ дꙋшѐ, прїидѝ,  припадѝ къ нога́ма і҆и҃совыма, да тѧ̀ и҆спра́витъ, и҆ да  хо́диши пра́вѡ стєзѝ гдⷭ҇ни. 
А҆́ще и҆ кла́дѧзь є҆сѝ глꙋбо́кїй влⷣко,  и҆сточи́ ми во́дꙋ и҆з̾ пречи́стыхъ твои́хъ жи́лъ, да  ꙗ҆́кѡ самарѧны́нѧ, не ктомꙋ̀ пїѧ́й жа́ждꙋ: жи́зни бо  стрꙋи̑ и҆сточа́еши. 
Сїлѡа́мъ да бꙋ́дꙋтъ мѝ сле́зы моѧ̑, влⷣко гдⷭ҇и,  да оу҆мы́ю и҆ а҆́зъ зѣ̑ницы се́рдца, и҆ ви́ждꙋ тѧ̀  оу҆́мнѡ, свѣ́та превѣ́чна. 
Марі́и: Несравне́ннымъ жела́нїемъ всебога́таѧ,  дре́вꙋ возжелѣ́вши поклони́тисѧ живо́тномꙋ, сподо́биласѧ  є҆сѝ жела́нїѧ, сподо́би оу҆́бѡ и҆ менѐ оу҆лꙋчи́ти  вы́шнїѧ сла́вы. 
Марі́и: Стрꙋи̑ і҆ѻрда̑нскїѧ преше́дши, ѡ҆брѣла̀  є҆сѝ поко́й безболѣ́зненный, пло́ти сла́сти  и҆збѣжа́вши, є҆ѧ́же и҆ на́съ и҆змѝ твои́ми мл҃твами  прпⷣбнаѧ. (л. т҃д) 
А҆ндре́ю: Ꙗ҆́кѡ па́стырей и҆зрѧ́днѣйша, а҆ндре́е  премꙋ́дре, и҆збра́нна сꙋ́ща тѧ̀, любо́вїю ве́лїю и҆  стра́хомъ молю̀, твои́ми мл҃твами сп҃се́нїе оу҆лꙋчи́ти,  и҆ жи́знь вѣ́чнꙋю. 
Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго  бг҃а: ст҃ъ, ст҃ъ, ст҃ъ є҆сѝ ѻ҆́ч҃е, сн҃е и҆ дш҃е,  про́стое сꙋщество̀, є҆ди́нице при́снѡ покланѧ́емаѧ. 
Бг҃оро́диченъ: И҆з̾ тебѐ ѡ҆блече́сѧ въ моѐ  смѣше́нїе, нетлѣ́ннаѧ, безмꙋ́жнаѧ мт҃и дв҃о, бг҃ъ  созда́вый вѣ́ки, и҆ соединѝ себѣ̀ чл҃вѣ́ческое  є҆стество̀. 
Пѣ́снь ѕ҃. 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ,  и҆ возведѐ ѿ тлѝ живо́тъ мо́й. 
Сле́зы сп҃се ѻ҆́чїю моє́ю, и҆ и҆з̾ глꙋбины̀  воздыха̑нїѧ чи́стѣ приношꙋ̀, вопїю́щꙋ се́рдцꙋ: бж҃е,  согрѣши́хъ тѝ ѡ҆чи́сти мѧ̀. 
Оу҆клони́ласѧ є҆сѝ дꙋшѐ, ѿ гдⷭ҇а твоегѡ̀,  ꙗ҆́коже даѳа́нъ и҆ а҆вїрѡ́нъ: но пощадѝ, воззовѝ и҆з̾  а҆́да преиспо́днѧгѡ, да не про́пасть земна́ѧ тебѐ  покры́етъ. 
Ꙗ҆́кѡ ю҆́ница дꙋшѐ разсвирѣ́пѣвшаѧ,  оу҆подо́биласѧ є҆сѝ є҆фре́мꙋ, ꙗ҆́кѡ се́рна ѿ  тене́тъ сохранѝ житїѐ, впери́вши дѣѧ́нїемъ оу҆́мъ, и҆  зрѣ́нїемъ. 
Рꙋка̀ на́съ мѡѷсе́ова да оу҆вѣ́ритъ дꙋшѐ,  ка́кѡ мо́жетъ бг҃ъ прокаже́нное житїѐ оу҆бѣли́ти, и҆  ѡ҆чи́стити: и҆ не ѿча́йсѧ сама̀ себѐ, а҆́ще и҆  прокаже́нна є҆сѝ. 
Вѡ́лны сп҃се прегрѣше́нїй мои́хъ ꙗ҆́кѡ въ мо́ри  чермнѣ́мъ возвраща́ющесѧ, покры́ша мѧ̀ внеза́пꙋ, ꙗ҆́кѡ  є҆гѵ́птѧны и҆ногда̀, и҆ трїста́ты. 
Неразꙋ́мное дꙋшѐ произволе́нїе и҆мѣ́ла є҆сѝ,  ꙗ҆́кѡ пре́жде і҆и҃ль: бж҃е́ственныѧ бо ма́нны  предсꙋди́ла є҆сѝ безслове́снѡ, любосла́стное страсте́й  ѡ҆б̾ѧде́нїе. (л. т҃д ѡ҆б.) 
Кладенцы̀ дꙋшѐ, предпочла̀ є҆сѝ ханане́йскихъ  мы́слей, па́че жи́лы ка́мене, и҆з̾ негѡ́же премꙋ́дрости  рѣка̀, ꙗ҆́кѡ ча́ша пролива́етъ то́ки бг҃осло́вїѧ. 
Свина̑ѧ мѧса̀ и҆ котлы̀, и҆ є҆гѵ́петскꙋю пи́щꙋ,  па́че небе́сныѧ предсꙋди́ла є҆сѝ дꙋшѐ моѧ̀, ꙗ҆́коже  дре́вле неразꙋ́мнїи лю́дїе въ пꙋсты́ни. 
Ꙗ҆́кѡ оу҆да́ри мѡѷсе́й ра́бъ тво́й жезло́мъ  ка́мень, ѡ҆бра́знѡ животвори̑ваѧ рє́бра твоѧ̑  проѡбразова́ше, и҆з̾ ни́хже всѝ питїѐ жи́зни сп҃се,  почерпа́емъ. 
И҆спыта́й дꙋшѐ и҆ смотрѧ́й, ꙗ҆́коже і҆исꙋ́съ  наѵи́нъ ѡ҆бѣтова́нїѧ зе́млю, какова̀ є҆́сть, и҆  всели́сѧ въ ню̀ бл҃гозако́нїемъ. 
Воста́ни и҆ поборѝ, ꙗ҆́кѡ і҆исꙋ́съ а҆мали́ка,  плотскі̑ѧ стра̑сти, и҆ гаваѡні́ты, лє́стныѧ по́мыслы  при́снѡ побѣжда́ющи. 
Преидѝ вре́мене текꙋ́щее є҆стество̀, ꙗ҆́кѡ  пре́жде ковче́гъ, и҆ землѝ ѻ҆́ныѧ бꙋ́ди во ѡ҆держа́нїи  ѡ҆бѣтова́нїѧ дꙋшѐ, бг҃ъ повелѣва́етъ. 
Ꙗ҆́кѡ сп҃слъ є҆сѝ петра̀, возопи́вша сп҃сѝ,  предвари́въ мѧ̀ сп҃се ѿ ѕвѣ́рѧ и҆зба́ви, просте́ръ  твою̀ рꙋ́кꙋ, и҆ возведѝ и҆з̾ глꙋбины̀ грѣхо́вныѧ. 
Приста́нище тѧ̀ вѣ́мъ оу҆ти́шное, влⷣко, влⷣко  хрⷭ҇тѐ: но ѿ незаходи́мыхъ глꙋби́нъ грѣха̀, и҆  ѿча́ѧнїѧ мѧ̀ предвари́въ и҆зба́ви. 
А҆́зъ є҆́смь, сп҃се, ю҆́же погꙋби́лъ є҆сѝ  дре́вле ца́рскꙋю дра́хмꙋ: но вже́гъ свѣти́льникъ  прⷣте́чꙋ твоего̀ сло́ве, взыщѝ и҆ ѡ҆брѧ́щи тво́й  ѡ҆́бразъ. 
Марі́и: Да страсте́й пла́мень оу҆гаси́ши, сле́зъ  ка̑пли и҆сточи́ла є҆сѝ при́снѡ марі́е, дꙋше́ю  распала́ема, и҆́хже бл҃года́ть пода́ждь и҆ мнѣ̀ твоемꙋ̀  рабꙋ̀. (л. т҃є) 
Марі́и: Безстра́стїе нбⷭ҇ное стѧжа́ла є҆сѝ,  кра́йнимъ на землѝ житїе́мъ ма́ти. тѣ́мже тебѐ  пою́щымъ, ѿ страсте́й и҆зба́витисѧ мл҃твами твои́ми,  моли́сѧ. 
А҆ндре́ю: Кри́тскаго тѧ̀ па́стырѧ, и҆  предсѣда́телѧ, и҆ вселе́нныѧ мл҃твенника вѣ́дый,  притека́ю а҆ндре́е, и҆ вопїю́ ти: и҆зми́ мѧ ѻ҆́тче,  и҆з̾ глꙋбины̀ грѣха̀. 
Сла́ва, трⷪ҇ченъ: Трⷪ҇ца є҆́смь про́ста,  нераздѣ́льна, раздѣ́льна ли́чнѣ, и҆ є҆ди́ница є҆́смь  є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆  бж҃е́ственный дх҃ъ. 
Бг҃оро́диченъ: Оу҆тро́ба твоѧ̀ бг҃а на́мъ родѝ,  воѡбраже́на по на́мъ: є҆го́же ꙗ҆́кѡ созда́телѧ всѣ́хъ,  молѝ бцⷣе, да мл҃твами твои́ми ѡ҆правди́мсѧ. 
Конда́къ: Дꙋшѐ моѧ̀, дꙋшѐ моѧ̀, воста́ни, что̀  спи́ши; коне́цъ приближа́етсѧ, и҆ и҆́маши смꙋти́тисѧ:  воспрѧнѝ оу҆́бѡ, да пощади́тъ тѧ̀ хрⷭ҇то́съ бг҃ъ,  вездѣ̀ сы́й, и҆ всѧ̑ и҆сполнѧ́ѧй. 
І҆́косъ: Хрⷭ҇то́во врачевство̀ ви́дѧ ѿве́рсто,  и҆ ѿ сегѡ̀ а҆да́мꙋ и҆стека́ющее здра́вїе, пострада̀,  оу҆ѧзви́сѧ дїа́волъ, и҆ ꙗ҆́кѡ бѣ́дствꙋѧ рыда́ше, и҆  свои́мъ дрꙋгѡ́мъ возопѝ: что̀ сотворю̀ сн҃ꙋ мр҃і́инꙋ,  оу҆бива́етъ мѧ̀ виѳлее́млѧнинъ, и҆́же вездѣ̀ сы́й, и҆  всѧ̑ и҆сполнѧ́ѧй. 
Сѷнаѯа́рїй пе́рвѣе мине́и, та́же настоѧ́щїй.  Стїхѝ: 
Оу҆миле́нїѧ, хрⷭ҇тѐ мо́й, ѡ҆́бразы да́ждь, 
Пою́щымъ ны́нѣ канѡ́нъ тебѣ̀ вели́кїй. 
Въ сі́й де́нь по дре́внемꙋ преда́нїю пое́мъ и҆  вели́кагѡ канѡ́на послѣ́дованїе.Се́й вои́стиннꙋ всѣ́хъ  канѡ́нѡвъ велича́йшїй, и҆зрѧ́днѡ и҆ хи́тростнѡ сочинѝ и҆  списа̀ и҆́же во ст҃ы́хъ ѻ҆те́цъ на́шъ а҆ндре́й  а҆рхїепі́скопъ кри́тскїй, и҆́же и҆ і҆ерⷭ҇ли́мскїй  и҆менꙋ́емый: и҆́же оу҆стремлѧ́шесѧ оу҆́бѡ и҆з̾  дама́ска, ѡ҆ четыренадесѧ́тѣмъ же лѣ́тѣ своегѡ̀  во́зраста, наказа́нїю грамматі́ческомꙋ и҆зда́всѧ, и҆  ѡ҆крꙋ́гленное наказа́нїе и҆зꙋчи́въ, во і҆ерⷭ҇ли́мѣ бы́въ  мона́шеское (л. т҃є ѡ҆б.) прохо́дитъ житїѐ,  преподо́бнѣ же и҆ бг҃олюбе́знѣ жи́вый въ безмо́лвномъ  и҆ немѧте́жномъ житїѝ. Мнѡ́га оу҆́бѡ и҆ и҆́на списа̑нїѧ  животополє́знаѧ ѡ҆ставлѧ́етъ бж҃їей цр҃кви, словеса́ же  и҆ канѡ́ны, па́че же мꙋ́жественнѣ въ торже́ственныхъ  быва́емый же и҆ показꙋ́емый. Со мно́гими же и҆ны́ми, и҆  настоѧ́щїй вели́кїй канѡ́нъ сочинѝ: оу҆миле́нїе  неисче́тно и҆мꙋ́щъ: всѧ́кꙋю бо ве́тхагѡ и҆ но́вагѡ  завѣ́та по́вѣсть сниска́въ и҆ собра́въ, настоѧ́щее  сочинѝ сладкопѣ́нїе, ѿ а҆да́ма ꙗ҆́вѣ, да́же и҆ до  самагѡ̀ хрⷭ҇то́ва вознесе́нїѧ, и҆ а҆пⷭ҇льскїѧ  про́повѣди. Поꙋща́етъ оу҆́бѡ си́мъ всѧ́кꙋю дꙋ́шꙋ,  є҆ли́кимъ оу҆́бѡ бл҃ги̑мъ по́вѣсти ревнова́ти, и҆  подража́ти по си́лѣ: є҆ли́кихъ же ѕлы́хъ ѿбѣга́ти,  и҆ при́снѡ къ бг҃ꙋ востека́ти покаѧ́нїемъ, слеза́ми и҆  и҆сповѣ́данїемъ, и҆ и҆ны́мъ ꙗ҆́вѣ бл҃гоꙋгожде́нїемъ.  Ѻ҆ба́че толи́кѡ є҆́сть широ́кїй и҆ сладкогла́сный,  ꙗ҆́кѡ и҆ самꙋ̀ жесточа́йшꙋю дꙋ́шꙋ дово́ленъ  оу҆мѧгчи́ти, и҆ къ бо́дрости благо́й воздви́гнꙋти, а҆́ще  то́чїю съ сокрꙋше́ннымъ се́рдцемъ и҆ внима́нїемъ  подо́бнымъ пое́тсѧ. Сотвори́ же сего̀, є҆гда̀ и҆  патрїа́рхъ і҆ерⷭ҇ли́мскїй вели́кїй сѡфро́нїй,  є҆гѵ́птѧныни марі́и житїѐ списа̀. Оу҆миле́нїе бо и҆  сїѐ житїѐ предлага́етъ безчи́сленно, и҆ мно́гое  прегрѣши́вшымъ, и҆ согрѣша́ющымъ оу҆тѣше́нїе дае́тъ,  а҆́ще то́чїю ѕлы́хъ ѿстꙋпи́ти хотѧ́тъ. оу҆чини́шасѧ же  и҆ въ настоѧ́щїй де́нь пѣ́тисѧ и҆ прочита́тисѧ сицевы́ѧ  ра́ди вины̀: поне́же бо къ концꙋ̀ приближа́етсѧ ст҃а́ѧ  четыредесѧ́тница, да не человѣ́цы лѣни́ви бы́вше къ  дх҃ѡ́внымъ подвигѡ́мъ, небре́жнѡ забꙋ́дꙋтсѧ, и҆ є҆́же  цѣломꙋ́дрствовати є҆ди́ною во всѣ́хъ преста́нꙋтъ.  Вели́кїй оу҆́бѡ а҆ндре́й, ꙗ҆́коже нѣ́кїй наказа́тель,  повѣстьмѝ вели́кагѡ канѡ́на, вели́кихъ мꙋже́й глаго́лѧ  добродѣ́тель, и҆ ѕлы́хъ па́ки ѿвраще́нїе, ꙗ҆́кѡ а҆́ще  кто̀ ре́клъ бы̀: до́блѣйшихъ трꙋжда́ющихсѧ  пред̾ꙋстро́итъ, и҆ мꙋ́жественнѣ къ прє́днимъ  простира́тисѧ. Сщ҃е́нный же сѡфро́нїй преесте́ственнымъ  свои́мъ сло́вомъ, цѣломꙋ́дрены и҆ па́ки бы́ти твори́тъ,  и҆ къ бг҃ꙋ воздви́жетъ, и҆ не низпа́дати, нижѐ  ѿча́ѧтисѧ, а҆́ще и҆ногда̀ нѣ́кими прегрѣше́ньми  ꙗ҆́ти бы́ша. Є҆ли́кѡ бо бж҃їе (л. т҃ѕ) чл҃вѣколю́бїе  и҆ млⷭ҇ть, вседꙋ́шнѡ ѿ пе́рвыхъ прегрѣше́нїй  ѡ҆брати́тисѧ произволѧ́ющымъ, є҆́же ѡ҆ є҆гѵ́птѧныни  повѣ́данїе представлѧ́етъ. Глаго́летсѧ же вели́кїй  канѡ́нъ, не́гли а҆́ще кто̀ ре́клъ бы, и҆ по тѣ́мъ  мы́слемъ, и҆ воспомѧнове́нїємъ: плодови́тъ бо є҆́сть  сегѡ̀ творе́цъ, и҆зрѧ́днѡ та̑ сложи́въ, и҆ ꙗ҆́кѡ  про́чихъ канѡ́нѡвъ по три́десѧти и҆ ма́лѡ что̀ къ  тропарє́мъ и҆мꙋ́щымъ: се́й же, с҃н, прохо́дитъ  є҆ди́нагѡ коегѡ́ждо неизрече́ннꙋю и҆ска́паѧ сла́дость.  Прикла́днѡ оу҆́бѡ и҆ подо́бнѡ вели́кїй се́й канѡ́нъ, и҆  вели́ко стѧжа́въ оу҆миле́нїе: тѣ́мже и҆ въ вели́цѣй  четыредесѧ́тницѣ оу҆чини́сѧ. Се́й и҆зрѧ́дный канѡ́нъ и҆  вели́кїй и҆ преподо́бныѧ марі́и сло́во, то́йже ѻ҆те́цъ  на́шъ а҆ндре́й, пе́рвый въ кѡнстанті́нь гра́дъ принесѐ,  є҆гда̀ ѿ патрїа́рха і҆ерⷭ҇ли́мскагѡ ѳео́дѡра, въ  шесты́й собо́ръ по́сланъ, въ по́мощь прїи́де. Тогда́ бо  и҆зрѧ́днѡ на є҆диново́льники подвиза́всѧ, є҆щѐ  пребыва́ѧ въ мона́шествꙋющихъ, кли́рꙋ цр҃кве въ  кѡнстанті́нѣ гра́дѣ причита́етсѧ: та́же дїа́конъ, и҆  сиротопита́тель въ се́й поставлѧ́етсѧ. И҆ по ма́лѣ  а҆рхїепⷭ҇кпъ кри́тскїй бы́въ: пото́мъ бли́зъ нѣ́гдѣ ко  глаго́лемомꙋ і҆ері́сꙋ дости́гъ въ мїтѷлі́нѣ, ко гдⷭ҇ꙋ  ѿи́де, дово́льнѣ своегѡ̀ прⷭ҇то́ла въ прича́стїи  бы́въ. Тогѡ̀ мл҃твами бж҃е, поми́лꙋй на́съ. 
Та́же бл҃же́нны съ покло́ны. 
Гла́съ ѕ҃: 
Во црⷭ҇твїи твое́мъ, помѧнѝ на́съ гдⷭ҇и. 
Разбо́йника хрⷭ҇тѐ раѧ̀ жи́телѧ сотвори́лъ  є҆сѝ, на крⷭ҇тѣ̀ тебѣ̀ возопи́вша: помѧни́ мѧ, тогѡ̀  покаѧ́нїю сподо́би и҆ менѐ недосто́йнаго. 
Сті́хъ: Бл҃же́ни ни́щїи дꙋ́хомъ, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Манѡ́ѧ слы́шавши дре́вле дꙋшѐ моѧ̀, бг҃а въ  ꙗ҆вле́нїи бы́вша, и҆ и҆з̾ непло́дове тогда̀ прїе́мша  пло́дъ ѡ҆бѣтова́нїѧ, тогѡ̀ бл҃гоче́стїе подража́й. 
Сті́хъ: Бл҃же́ни пла́чꙋщїи, ꙗ҆́кѡ ті́и  оу҆тѣ́шатсѧ. (л. т҃ѕ ѡ҆б.) 
Самѱѡ́новой поревнова́вши лѣ́ности, главꙋ̀  ѡ҆стри́гла є҆сѝ дꙋшѐ дѣ́лъ твои́хъ, преда́вши  и҆ноплеме́нникѡмъ, любосла́стїемъ цѣломꙋ́дреннꙋю жи́знь  и҆ бл҃же́ннꙋю. 
Сті́хъ: Бл҃же́ни кро́тцыи, ꙗ҆́кѡ ті́и наслѣ́дѧтъ  зе́млю. 
Пре́жде че́люстїю ѻ҆́слею побѣди́вый  и҆ноплеме́нники, ны́нѣ плѣне́нїе ласкосе́рдствꙋ  стра́стномꙋ ѡ҆брѣ́тесѧ: но и҆збѣ́гни дꙋшѐ моѧ̀  подража́нїѧ, дѣѧ́нїѧ и҆ сла́бости. 
Бл҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ  ті́и насы́тѧтсѧ. 
Вара́къ и҆ і҆ефѳа́й военача́льницы, сꙋдїи̑  і҆и҃лєвы предпочте́ни бы́ша, съ ни́миже дево́рра  мꙋжеꙋ́мнаѧ: тѣ́хъ до́блестьми дꙋшѐ вмꙋжи́вшисѧ  оу҆крѣпи́сѧ. 
Бл҃же́ни ми́лостивїи, ꙗ҆́кѡ ті́и поми́ловани  бꙋ́дꙋтъ. 
І҆аи́лино хра́брство позна́ла є҆сѝ дꙋшѐ моѧ̀,  сїса́ра дре́вле пробо́дшꙋю, и҆ сп҃се́нїе содѣ́лавшꙋю,  дре́вомъ ѻ҆́стрымъ, слы́шиши, и҆́мже тебѣ̀ крⷭ҇тъ  ѡ҆бразꙋ́етсѧ. 
Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Пожрѝ дꙋшѐ же́ртвꙋ похва́льнꙋю, дѣѧ́нїе ꙗ҆́кѡ  дще́рь принесѝ, ѿ і҆ефѳа́евы чистѣ́йшꙋю: и҆ заколѝ  ꙗ҆́кѡ же́ртвꙋ, стра̑сти плѡтскі́ѧ гдⷭ҇ви твоемꙋ̀. 
Бл҃же́ни миротво́рцы, ꙗ҆́кѡ ті́и сн҃ове бж҃їи  нарекꙋ́тсѧ. 
Гедеѡ́ново рꙋно̀ помышлѧ́й дꙋшѐ моѧ̀, съ нб҃сѐ  ро́сꙋ под̾имѝ, и҆ прини́кни ꙗ҆́коже пе́съ, и҆ пі́й  во́дꙋ, ѿ зако́на текꙋ́щꙋю, и҆згнете́нїемъ пи́сменнымъ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
И҆лі́и сщ҃е́нника ѡ҆сꙋжде́нїе дꙋшѐ моѧ̀  воспрїѧ́ла є҆сѝ, лише́нїемъ оу҆ма̀ прїѡбрѣ́тши  стра̑сти себѣ̀, ꙗ҆́коже ѻ҆́нъ ча̑да, дѣ́лати  беззакѡ́ннаѧ. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. (л. т҃з) 
Въ сꙋдїѧ́хъ леѵі́тъ, небреже́нїемъ свою̀ женꙋ̀,  двана́десѧтимъ колѣ́нѡмъ раздѣлѝ, дꙋшѐ моѧ̀, да  скве́рнꙋ ѡ҆бличи́тъ ѿ венїамі́на беззако́ннꙋю. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Любомꙋ́дреннаѧ а҆́нна молѧ́щисѧ, оу҆стнѣ̀  оу҆́бѡ двиза́ше ко хвале́нїю, гла́съ же є҆ѧ̀ не  слы́шашесѧ: но ѻ҆ба́че непло́дна сꙋ́щи, сы́на моли́твы  ражда́етъ досто́йна. 
Помѧнѝ на́съ гдⷭ҇и, є҆гда̀ прїи́деши во црⷭ҇твїи  твое́мъ. 
Въ сꙋдїѧ́хъ спричте́сѧ а҆́ннино порожде́нїе,  вели́кїй самꙋ́илъ, є҆го́же воспита́ла а҆рмаѳе́ма въ  домꙋ̀ гдⷭ҇ни: томꙋ̀ поревнꙋ́й дꙋшѐ моѧ̀, и҆ сꙋдѝ  пре́жде и҆нѣ́хъ дѣла̀ твоѧ̑. 
Помѧнѝ на́съ влⷣко, є҆гда̀ прїи́деши во  црⷭ҇твїи твое́мъ. 
Дв҃дъ на ца́рство и҆збра́нъ, ца́рски пома́засѧ  ро́гомъ бж҃е́ственнагѡ мѵ́ра: ты̀ оу҆́бѡ дꙋшѐ моѧ̀,  а҆́ще хо́щеши вы́шнѧгѡ црⷭ҇твїѧ, мѵ́ромъ пома́жисѧ  слеза́ми. 
Помѧнѝ на́съ ст҃ы́й, є҆гда̀ прїи́деши во  црⷭ҇твїи твое́мъ. 
Поми́лꙋй созда́нїе твоѐ ми́лостиве, оу҆ще́дри  рꙋкꙋ̀ твоє́ю творе́нїе: и҆ пощадѝ всѧ̑ согрѣши́вшыѧ,  и҆ менѐ па́че всѣ́хъ, твои́хъ презрѣ́вшаго  повелѣ́нїй. 
Сла́ва, трⷪ҇ченъ: Безнача́льнꙋ, и҆ рожде́нїю же и҆  происхожде́нїю, ѻ҆ц҃ꙋ̀ покланѧ́юсѧ ро́ждшемꙋ, сн҃а  сла́влю рожде́ннаго, пою̀ сопросїѧ́вшаго ѻ҆ц҃ꙋ́ же и҆  сн҃ꙋ, дх҃а ст҃а́го. 
Бг҃оро́диченъ: Преесте́ственномꙋ ржⷭ҇твꙋ̀ твоемꙋ̀  покланѧ́емсѧ, по є҆стествꙋ̀ сла́вы младе́нца твоегѡ̀ не  раздѣлѧ́юще бг҃ороди́тельнице: и҆́же бо є҆ди́нъ  лице́мъ, сꙋгꙋ́быми и҆сповѣ́дꙋетсѧ є҆стествы̀. (л. т҃з  ѡ҆б.) 
Пѣ́снь з҃. 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю, нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Согрѣши́хъ, беззако́нновахъ, и҆ ѿверго́хъ  за́повѣдь твою̀, ꙗ҆́кѡ во грѣсѣ́хъ произведо́хсѧ и҆  приложи́хъ ꙗ҆́звамъ стрꙋ́пы себѣ̀: но са́мъ мѧ̀  поми́лꙋй, ꙗ҆́кѡ бл҃гоꙋтро́бенъ, ѻ҆тцє́въ бж҃е. 
Та̑йнаѧ се́рдца моегѡ̀ и҆сповѣ́дахъ тебѣ̀ сꙋдїѝ  моемꙋ̀, ви́ждь моѐ смире́нїе, ви́ждь и҆ ско́рбь мою̀, и҆  вонмѝ сꙋдꙋ̀ моемꙋ̀ ны́нѣ, и҆ са́мъ мѧ̀ поми́лꙋй, ꙗ҆́кѡ  бл҃гоꙋтро́бенъ, ѻ҆тцє́въ бж҃е. 
Саꙋ́лъ и҆ногда̀ ꙗ҆́кѡ погꙋбѝ ѻ҆тца̀ своегѡ̀  дꙋшѐ ѻ҆слѧ̑та, внеза́пꙋ црⷭ҇тво ѡ҆брѣ́те къ  прослꙋ́тїю: но блюдѝ, не забыва́й себѐ, скѡ́тскїѧ  по́хѡти твоѧ̑ произво́ливши па́че црⷭ҇тва хрⷭ҇то́ва. 
Дв҃дъ и҆ногда̀ бг҃оѻте́цъ, а҆́ще и҆ согрѣшѝ  сꙋгꙋ́бѡ дꙋшѐ моѧ̀, стрѣло́ю оу҆́бѡ оу҆стрѣле́нъ  бы́въ прелюбодѣ́йства, копїе́мъ же плѣне́нъ бы́въ  оу҆бі́йства томле́нїемъ: но ты̀ сама̀ тѧжча́йшими дѣ́лы  недꙋ́гꙋеши, самохо́тными стремле́ньми. 
Совокꙋпѝ оу҆́бѡ дв҃дъ и҆ногда̀ беззако́нїю  беззако́нїе: оу҆бі́йствꙋ же любодѣ́йство раствори́въ,  покаѧ́нїе сꙋгꙋ́бое показа̀ а҆́бїе: но сама́ ты  лꙋка̑внѣйшаѧ дꙋшѐ содѣ́лала є҆сѝ, не пока́ѧвшисѧ  бг҃ꙋ. 
Дв҃дъ и҆ногда̀ воѡбразѝ, списа́въ ꙗ҆́кѡ на  і҆кѡ́нѣ пѣ́снь, є҆́юже дѣѧ́нїе ѡ҆блича́етъ, є҆́же  содѣ́ѧ, зовы́й: поми́лꙋй мѧ̀. тебѣ́ бо є҆ди́номꙋ  согрѣши́хъ всѣ́хъ бг҃ꙋ, са́мъ ѡ҆чи́сти мѧ̀. 
Кївѡ́тъ ꙗ҆́кѡ ноша́шесѧ на колесни́цѣ, за́нъ  ѻ҆́ный, є҆гда̀ превра́щшꙋсѧ тельцꙋ̀, то́чїю коснꙋ́сѧ,  бж҃їимъ (л. т҃и) и҆скꙋси́сѧ гнѣ́вомъ: но тогѡ̀  дерзнове́нїѧ оу҆бѣжа́вши дꙋшѐ, почита́й бж҃е́ствєннаѧ  че́стнѣ. 
Слы́шала є҆сѝ а҆вессалѡ́ма, ка́кѡ на є҆стество̀  воста̀; позна́ла є҆сѝ тогѡ̀ сквє́рнаѧ дѣѧ̑нїѧ,  и҆́миже ѡ҆сквернѝ ло́же дв҃да ѻ҆тца̀: но ты̀ подража́ла  є҆сѝ тогѡ̀ стра̑стнаѧ и҆ любосла̑стнаѧ стремлє́нїѧ. 
Покори́ла є҆сѝ нерабо́тное твоѐ досто́инство  тѣ́лꙋ твоемꙋ̀: и҆но́го бо а҆хїтофе́ла ѡ҆брѣ́тши врага̀,  дꙋшѐ, снизшла̀ є҆сѝ сегѡ̀ совѣ́тѡмъ: но сїѧ̑ разсы́па  са́мъ хрⷭ҇то́съ, да ты̀ всѧ́кѡ сп҃се́шисѧ. 
Соломѡ́нъ чꙋ́дный, и҆ бл҃года́ти премꙋ́дрости  и҆спо́лненный, се́й лꙋка́вое и҆ногда̀ пред̾ бг҃омъ  сотвори́въ, ѿстꙋпѝ ѿ негѡ̀: є҆мꙋ́же ты̀ проклѧ́тымъ  твои́мъ житїе́мъ, дꙋшѐ оу҆подо́биласѧ є҆сѝ. 
Сластьмѝ влеко́мь страсте́й свои́хъ  ѡ҆сквернѧ́шесѧ, оу҆вы̀ мнѣ̀, рачи́тель премꙋ́дрости,  рачи́тель блꙋ́дныхъ же́нъ, и҆ стра́ненъ ѿ бг҃а:  є҆го́же ты̀ подража́ла є҆сѝ оу҆мо́мъ ѽ дꙋшѐ,  сладостра́стьми скве́рными. 
Ровоа́мꙋ поревнова́ла є҆сѝ не послꙋ́шавшемꙋ  совѣ́та ѻ҆́ч҃а, кꙋ́пнѡ же и҆ ѕлѣ́йшемꙋ рабꙋ̀  і҆еровоа́мꙋ, пре́жнемꙋ ѿстꙋ́пникꙋ дꙋшѐ: но бѣ́гай  подража́нїѧ, и҆ зовѝ бг҃ꙋ: согрѣши́хъ, оу҆ще́дри мѧ̀. 
А҆хаа́вѡвымъ поревнова́ла є҆сѝ скве́рнамъ, дꙋшѐ  моѧ̀, оу҆вы̀ мнѣ̀, была̀ є҆сѝ плотски́хъ скве́рнъ  пребыва́лище, и҆ сосꙋ́дъ сра́мленъ страсте́й: но и҆з̾  глꙋбины̀ твоеѧ̀ воздохнѝ, и҆ глаго́ли бг҃ꙋ грѣхѝ  твоѧ̑. 
Попалѝ и҆лїа̀ и҆ногда̀ два́щи пѧтьдесѧ́тъ  і҆езаве́линыхъ, є҆гда̀ стꙋ̑дныѧ проро́ки погꙋбѝ, во  ѡ҆бличе́нїе а҆хаа́вово: но бѣ́гай подража́нїѧ двою̀  дꙋшѐ, и҆ оу҆крѣплѧ́йсѧ. (л. т҃и ѡ҆б.) 
Заключи́сѧ тебѣ̀ нб҃о дꙋшѐ, и҆ гла́дъ бж҃їй  пости́же тѧ̀: є҆гда̀ и҆лїѝ ѳесві́тѧнина ꙗ҆́коже  а҆хаа́въ, не покори́сѧ словесє́мъ и҆ногда̀: но сара́фѳїи  оу҆подо́бивсѧ, напита́й прⷪ҇ро́чꙋ дꙋ́шꙋ. 
Манассі́ева собрала̀ є҆сѝ согрѣшє́нїѧ  и҆зволе́нїемъ, поста́вльши ꙗ҆́кѡ ме́рзѡсти стра̑сти, и҆  оу҆мно́живши дꙋшѐ негодова́нїе: но тогѡ̀ покаѧ́нїю  ревнꙋ́ющи те́плѣ, стѧжѝ оу҆миле́нїе. 
Припа́даю тѝ, и҆ приношꙋ̀ тебѣ̀, ꙗ҆́коже сле́зы  глаго́лы моѧ̑: согрѣши́хъ, ꙗ҆́кѡ не согрѣшѝ  блꙋдни́ца, и҆ беззако́нновахъ, ꙗ҆́кѡ и҆́ный никто́же на  землѝ: но оу҆ще́дри влⷣко, творе́нїе твоѐ, и҆  воззови́ мѧ. 
Погребо́хъ ѡ҆́бразъ тво́й, и҆ растли́хъ за́повѣдь  твою̀, всѧ̀ помрачи́сѧ добро́та, и҆ страстьмѝ  оу҆гаси́сѧ, сп҃се, свѣща̀: но оу҆ще́дривъ возда́ждь  мѝ ꙗ҆́коже пое́тъ дв҃дъ, ра́дованїе. 
Ѡ҆брати́сѧ, пока́йсѧ, ѿкры́й сокровє́ннаѧ,  глаго́ли бг҃ꙋ всѧ̑ вѣ́дꙋщемꙋ: ты̀ вѣ́си моѧ̑ та̑йнаѧ,  є҆ди́не сп҃се: но са́мъ мѧ̀ поми́лꙋй, ꙗ҆́коже пое́тъ  дв҃дъ по млⷭ҇ти твое́й. 
И҆счезо́ша дні́е моѝ, ꙗ҆́кѡ со́нїе востаю́щагѡ:  тѣ́мже ꙗ҆́кѡ є҆зекі́а слезю̀ на ло́жи мое́мъ,  приложи́тисѧ мнѣ̀ лѣ́тѡмъ живота̀. но кі́й и҆са́їа  предста́нетъ тебѣ̀ дꙋшѐ, а҆́ще не всѣ́хъ бг҃ъ; 
Марі́и: Возопи́вши къ пречⷭ҇тѣй бг҃омт҃ри,  пе́рвѣе ѿри́нꙋла є҆сѝ неи́стовство страсте́й, нꙋ́жно  стꙋжа́ющихъ, и҆ посрами́ла є҆сѝ врага̀ запе́ншаго: но  да́ждь ны́нѣ по́мощь ѿ ско́рби, и҆ мнѣ̀ рабꙋ̀  твоемꙋ̀. 
Марі́и: Є҆го́же возлюби́ла є҆сѝ, є҆го́же  возжелѣ́ла є҆сѝ, є҆гѡ́же ра́ди пло́ть и҆знꙋри́ла  є҆сѝ прпⷣбнаѧ, молѝ ны́нѣ (л. т҃ѳ) хрⷭ҇та̀ ѡ҆  рабѣ́хъ: ꙗ҆́кѡ да млⷭ҇тивъ бы́въ всѣ̑мъ на́мъ, ми́рное  состоѧ́нїе да́рꙋетъ почита́ющымъ є҆го̀. 
А҆ндре́ю: На ка́мени мѧ̀ вѣ́ры мл҃твами твои́ми  оу҆твердѝ ѻ҆́тче, стра́хомъ мѧ̀ бж҃е́ственнымъ  ѡ҆гражда́ѧ, и҆ покаѧ́нїе а҆ндре́е, пода́ждь мѝ, молю́сѧ  тѝ: и҆ и҆зба́ви мѧ̀ ѿ сѣ́ти врагѡ́въ и҆́щꙋщихъ мѧ̀. 
Сла́ва, трⷪ҇ченъ: Трⷪ҇це про́стаѧ, нераздѣ́льнаѧ,  є҆диносꙋ́щнаѧ, и҆ є҆стество̀ є҆ди́но, свѣ́тове, и҆  свѣ́тъ, и҆ ст҃а трѝ, и҆ є҆ди́но ст҃о пое́тсѧ бг҃ъ  трⷪ҇ца: но воспо́й, просла́ви, живо́тъ и҆ животы̀, дꙋшѐ,  всѣ́хъ бг҃а. 
Бг҃оро́диченъ: Пое́мъ тѧ̀, бл҃гослови́мъ тѧ̀,  покланѧ́емсѧ тѝ бг҃ороди́тельнице, ꙗ҆́кѡ нераздѣ́льныѧ  трⷪ҇цы породила̀ є҆сѝ є҆ди́наго хрⷭ҇та̀ бг҃а и҆ сама̀  ѿве́рзла є҆сѝ на́мъ сꙋ́щымъ на землѝ нбⷭ҇наѧ. 
Трипѣ́снецъ. Гла́съ и҃. 
Пѣ́снь и҃. 
І҆рмо́съ: Безнача́льнаго цр҃ѧ̀ сла́вы, є҆гѡ́же  трепе́щꙋтъ нбⷭ҇ныѧ си̑лы по́йте сщ҃е́нницы, лю́дїе  превозноси́те во всѧ̑ вѣ́ки. 
Ꙗ҆́кѡ оу҆́глїе невеще́ственнагѡ ѻ҆гнѧ̀,  попали́те веще́ствєнныѧ стра̑сти моѧ̑, возжиза́юще  ны́нѣ во мнѣ̀ жела́нїе бж҃е́ственныѧ любвѐ, а҆пⷭ҇ли. 
Трꙋбы̑ бл҃гогла̑сныѧ сло́ва почти́мъ, и҆́миже  падо́ша стѣ́ны неꙋтвержде́ны вра̑жїѧ, и҆ бг҃оразꙋ́мїѧ  оу҆тверди́шасѧ забра̑ла. 
Кꙋмі́ры стра́стныѧ дꙋшѝ моеѧ̀ сокрꙋши́те, и҆̀же  хра́мы и҆ столпы̀ сокрꙋши́сте врага̀, а҆пⷭ҇ли гдⷭ҇ни,  хра́мове ѡ҆сщ҃е́ннїи. 
Бг҃оро́диченъ: Вмѣсти́ла є҆сѝ невмѣсти́маго  є҆стество́мъ: носи́ла є҆сѝ носѧ́щаго всѧ̑: дои́ла  є҆сѝ чⷭ҇таѧ, пита́ющаго тва́рь, хрⷭ҇та̀ жизнода́вца.  (л. т҃ѳ ѡ҆б.) 
И҆́ный трипѣ́снецъ. І҆рмо́съ то́йже. 
Дх҃а началохи́тростїемъ созда́вше всю̀ цр҃ковь  а҆пⷭ҇ли хрⷭ҇тѡ́вы, въ не́й бл҃гослови́те хрⷭ҇та̀ во  вѣ́ки. 
Вострꙋби́вше трꙋбо́ю оу҆че́нїй, низверго́ша  а҆пⷭ҇ли всю̀ ле́сть і҆́дѡльскꙋю, хрⷭ҇та̀ превозносѧ́ще во  всѧ̑ вѣ́ки. 
А҆пⷭ҇ли, до́брое преселе́нїе, назира́телїе мі́ра,  и҆ нбⷭ҇нїи жи́телїе, ва́съ при́снѡ восхвалѧ́ющыѧ,  и҆зба́вите ѿ бѣ́дъ. 
Трⷪ҇ченъ: Трисо́лнечное всесвѣ́тлое бг҃онача́лїе,  є҆диносла́вное и҆ є҆динопрⷭ҇то́льное є҆стество̀,  ѻ҆́ч҃е вседѣ́телю, сн҃е, и҆ бж҃е́ственный дш҃е, пою́ тѧ  во вѣ́ки. 
Бг҃оро́диченъ: Ꙗ҆́кѡ чⷭ҇тны́й и҆ превы́шшїй  прⷭ҇то́лъ, воспои́мъ бж҃їю мт҃рь непреста́ннѡ, лю́дїе,  є҆ди́нꙋ по ржⷭ҇твѣ̀ мт҃рь и҆ дв҃ꙋ. 
И҆́ный. І҆рмо́съ: Є҆го́же вѡ́инства нбⷭ҇наѧ  сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко  дыха́нїе и҆ тва́рь, по́йте, бл҃гослови́те, и҆  превозноси́те во всѧ̑ вѣ́ки. 
Согрѣши́вша сп҃се поми́лꙋй, воздви́гни мо́й  оу҆́мъ ко ѡ҆браще́нїю, прїими́ мѧ ка́ющагосѧ, оу҆ще́дри  вопїю́ща: согрѣши́хъ тѝ, сп҃сѝ, беззако́нновахъ,  поми́лꙋй мѧ̀. 
Колесни́чникъ и҆лїа̀, колесни́цею добродѣ́телей  вше́дъ, ꙗ҆́кѡ на нб҃са̀, ноша́шесѧ превы́ше и҆ногда̀ ѿ  земны́хъ: сегѡ̀ оу҆́бѡ дꙋшѐ моѧ̀, восхо́дъ помышлѧ́й. 
І҆ѻрда́нова стрꙋѧ̀ пе́рвѣе, ми́лѡтїю и҆лїино́ю  є҆лїссе́емъ, ста̀ сю́дꙋ и҆ сю́дꙋ: ты́ же, ѽ дꙋшѐ моѧ̀,  сеѧ̀ не причасти́ласѧ є҆сѝ бл҃года́ти за  невоздержа́нїе. 
Є҆лїссе́й и҆ногда̀ прїе́мъ ми́лѡть и҆лїинꙋ̀,  прїѧ́тъ сꙋгꙋ́бꙋю бл҃года́ть ѿ бг҃а: ты́ же ѽ дꙋшѐ  моѧ̀, сеѧ̀ не причасти́ласѧ є҆сѝ бл҃года́ти за  невоздержа́нїе. 
Сѡмані́тїда и҆ногда̀ пра́веднаго оу҆чредѝ, ѽ  дꙋшѐ, нра́вомъ бл҃ги́мъ: ты́ же не ввела̀ є҆сѝ въ  до́мъ, ни (л. т҃і) стра́нна, ни пꙋ́тника. тѣ́мже  черто́га и҆зри́нешисѧ во́нъ, рыда́ющи.  
Гїезі́евъ подража́ла є҆сѝ ѻ҆каѧ́ннаѧ ра́зꙋмъ  скве́рный всегда̀ дꙋшѐ, є҆гѡ́же сребролю́бїе ѿложѝ  понѐ на ста́рость: бѣ́гай гее́нскагѡ ѻ҆гнѧ̀,  ѿстꙋпи́вши ѕлы́хъ твои́хъ. 
Ты̀ ѻ҆зі́и дꙋшѐ поревнова́вши, сегѡ̀ прокаже́нїе  въ себѣ̀ стѧжа́ла є҆сѝ сꙋгꙋ́бо: безмѣ̑стнаѧ бо  мы́слиши, беззакѡ́ннаѧ же дѣ́еши: ѡ҆ста́ви ꙗ҆̀же  и҆́маши, и҆ притецы̀ къ покаѧ́нїю. 
Нїнеѵі́тѧны дꙋшѐ слы́шала є҆сѝ ка́ющыѧсѧ бг҃ꙋ,  вре́тищемъ и҆ пе́пеломъ, си́хъ не подража́ла є҆сѝ: но  ꙗ҆ви́ласѧ є҆сѝ ѕлѣ́йшаѧ всѣ́хъ, пре́жде зако́на, и҆  по зако́нѣ прегрѣши́вшихъ. 
Въ ро́вѣ бла́та слы́шала є҆сѝ і҆еремі́ю дꙋшѐ,  гра́да сїѡ́нѧ рыда́ньми вопїю́ща, и҆ сле́зъ и҆́щꙋща,  подража́й сегѡ̀ плаче́вное житїѐ и҆ сп҃се́шисѧ. 
І҆ѡ́на въ ѳарсі́съ побѣжѐ, проразꙋмѣ́въ  ѡ҆браще́нїе нїнеѵі́тѧнѡвъ, разꙋмѣ́ бо ꙗ҆́кѡ прⷪ҇ро́къ  бж҃їе бл҃гоꙋтро́бїе: тѣ́мже ревнова́ше прⷪ҇ро́чествꙋ не  солга́тисѧ. 
Данїи́ла въ ро́вѣ слы́шала є҆сѝ, ка́кѡ заградѝ  оу҆ста̀, ѽ дꙋшѐ ѕвѣре́й: оу҆вѣ́дѣла є҆сѝ, ка́кѡ  ѻ҆́троцы и҆̀же ѡ҆ а҆за́рїи, погаси́ша вѣ́рою пе́щи  пла́мень горѧ́щїй. 
Ве́тхагѡ завѣ́та всѧ̑ приведо́хъ тѝ дꙋшѐ, къ  подо́бїю, подража́й пра́ведныхъ бг҃олюби̑ваѧ дѣѧ̑нїѧ,  и҆збѣ́гни же па́ки лꙋка́выхъ грѣхѡ́въ. 
Правосꙋ́де сп҃се поми́лꙋй, и҆ и҆зба́ви мѧ̀  ѻ҆гнѧ̀, и҆ преще́нїѧ, є҆́же и҆́мамъ на сꙋдѣ̀ пра́веднѡ  претерпѣ́ти: ѡ҆сла́би мѝ пре́жде конца̀, добродѣ́телїю  и҆ покаѧ́нїемъ. 
Ꙗ҆́кѡ разбо́йникъ вопїю́ ти: помѧни́ мѧ. ꙗ҆́кѡ  пе́тръ пла́чꙋ го́рцѣ: ѡ҆сла́би мѝ сп҃се. зовꙋ̀ ꙗ҆́кѡ  мыта́рь: слезю̀ ꙗ҆́кѡ (л. т҃і ѡ҆б.) блꙋдни́ца. прїимѝ  моѐ рыда́нїе, ꙗ҆́коже и҆ногда̀ ханане́ино. 
Гное́нїе, сп҃се, и҆сцѣлѝ смире́нныѧ моеѧ̀ дꙋшѝ:  є҆ди́не врачꙋ̀, пла́стырь мнѣ̀ наложѝ, и҆ є҆ле́й и҆  вїно̀, дѣла̀ покаѧ́нїѧ, оу҆миле́нїе со слеза́ми. 
Ханане́ю и҆ а҆́зъ подража́ѧ, поми́лꙋй мѧ̀, вопїю̀,  сн҃е дв҃довъ: каса́юсѧ кра́ѧ ри́зы, ꙗ҆́кѡ кровоточи́ваѧ:  пла́чꙋ, ꙗ҆́кѡ ма́рѳа и҆ марі́а над̾ ла́заремъ. 
Сле́знꙋю сп҃се стклѧ́ницꙋ, ꙗ҆́кѡ мѵ́ро  и҆стощава́ѧ на главꙋ̀, зовꙋ́ ти ꙗ҆́коже блꙋдни́ца,  млⷭ҇ти и҆́щꙋщаѧ, мольбꙋ̀ приношꙋ̀, и҆ ѡ҆ставле́нїе прошꙋ̀  прїѧ́ти. 
А҆́ще и҆ никто́же, ꙗ҆́коже а҆́зъ согрѣшѝ  тебѣ̀, но ѻ҆ба́че прїимѝ и҆ менѐ, бл҃гоꙋтро́бне  сп҃се, стра́хомъ ка́ющасѧ, и҆ любо́вїю зовꙋ́ща:  согрѣши́хъ тебѣ̀ є҆ди́номꙋ: поми́лꙋй мѧ̀ млⷭ҇тиве. 
Пощадѝ сп҃се твоѐ созда́нїе, и҆ взыщѝ ꙗ҆́кѡ  па́стырь поги́бшее, предварѝ заблꙋ́ждшаго, восхи́ти ѿ  во́лка, сотвори́ мѧ ѻ҆вча̀ на па́ствѣ твои́хъ ѻ҆ве́цъ. 
Є҆гда̀ сꙋдїѐ сѧ́деши ꙗ҆́кѡ бл҃гоꙋтро́бенъ, и҆  пока́жеши стра́шнꙋю сла́вꙋ твою̀ сп҃се: ѽ каковы́й  стра́хъ тогда̀! пе́щи горѧ́щей, всѣ̑мъ боѧ́щымсѧ  нестерпи́магѡ сꙋди́ща твоегѡ̀. 
Марі́и: Свѣ́та незаходи́магѡ мт҃и, тѧ̀  просвѣти́вши, ѿ ѡ҆мраче́нїѧ страсте́й разрѣшѝ.  тѣ́мже вше́дши въ дх҃о́внꙋю бл҃года́ть, просвѣтѝ  марі́е, тѧ̀ вѣ́рнѡ восхвалѧ́ющыѧ. 
Марі́и: Чꙋ́до но́во ви́дѣвъ, оу҆жаса́шесѧ  бж҃е́ственный въ тебѣ̀ вои́стиннꙋ ма́ти зѡсі́ма:  а҆́гг҃ла бо зрѧ́ше во пло́ти, и҆ оу҆́жасомъ ве́сь  и҆сполнѧ́шесѧ, хрⷭ҇та̀ поѧ̀ во вѣ́ки. 
А҆ндре́ю: Ꙗ҆́кѡ дерзнове́нїе и҆мы́й ко гдⷭ҇ꙋ,  а҆ндре́е кри́тскїй чⷭ҇тна́ѧ похвало̀, молю̀, моли́сѧ  разрѣше́нїе ѿ оу҆́зъ (л. та҃і) беззако́нїѧ ны́нѣ  ѡ҆брѣстѝ мнѣ̀ моли́твами твои́ми, ꙗ҆́кѡ покаѧ́нїѧ  оу҆чи́тель, и҆ преподо́бныхъ сла́ва. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Безнача́льне ѻ҆́ч҃е, сн҃е  собезнача́льне, оу҆тѣ́шителю бл҃гі́й, дш҃е пра́вый:  сло́ва бж҃їѧ роди́телю, ѻ҆ц҃а̀ безнача́льна сло́ве, дш҃е  живы́й и҆ зи́ждай, трⷪ҇це є҆ди́нице поми́лꙋй мѧ̀. 
Бг҃оро́диченъ: Ꙗ҆́кѡ ѿ ѡ҆броще́нїѧ червлени́цы  пречⷭ҇таѧ, оу҆́мнаѧ багрѧни́ца є҆мманꙋ́илева, внꙋ́трь  во чре́вѣ твое́мъ пло́ть и҆стка́сѧ: тѣ́мже бцⷣꙋ  вои́стиннꙋ тѧ̀ почита́емъ. 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. 
И҆ па́ки і҆рмо́съ. Трипѣ́снецъ. Гла́съ и҃. 
Пѣ́снь ѳ҃. 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
И҆сто́чницы спаси́тельныѧ воды̀ ꙗ҆́вльшесѧ  а҆пⷭ҇ли, и҆ста́ѧвшꙋю дꙋ́шꙋ мою̀ грѣхо́вною жа́ждою,  ѡ҆роси́те. 
Пла́вающаго въ пꙋчи́нѣ поги́бели, и҆ въ  погрꙋже́нїи оу҆жѐ бы́вша, твое́ю десни́цею, ꙗ҆́коже  петра̀, гдⷭ҇и сп҃си́ мѧ. 
Ꙗ҆́кѡ со́ли, вкꙋ́сныхъ сꙋ́ще оу҆че́нїй,  гни́льство оу҆ма̀ моегѡ̀ и҆зсꙋши́те, и҆ невѣ́дѣнїѧ  тьмꙋ̀ ѿжени́те. 
Бг҃оро́диченъ: Ра́дость ꙗ҆́кѡ роди́вшаѧ, пла́чь  мнѣ̀ пода́ждь, и҆́мже бж҃е́ственное оу҆тѣше́нїе  влⷣчце, въ бꙋ́дꙋщемъ днѝ ѡ҆брѣстѝ возмогꙋ̀. 
И҆́ный. І҆рмо́съ: Тѧ̀ нб҃сѐ и҆ землѝ хода́таицꙋ: 
Тѧ̀ бл҃госла́вное а҆пⷭ҇льское собра́нїе, пѣ́сньми  велича́емъ: вселе́ннѣй бо свѣти̑ла свѣ̑тлаѧ  ꙗ҆ви́стесѧ, пре́лесть ѿгонѧ́ще. (л. та҃і ѡ҆б.) 
Бл҃говѣ́стною мре́жею ва́шею, словє́сныѧ ры̑бы  оу҆лови́вше, сїѧ̑ приноси́те всегда̀ снѣ́дь хрⷭ҇тꙋ̀,  а҆пⷭ҇ли бл҃же́ннїи. 
Къ бг҃ꙋ ва́шимъ проше́нїемъ помѧни́те на́съ  а҆пⷭ҇ли, ѿ всѧ́кагѡ и҆зба́витисѧ и҆скꙋше́нїѧ, мо́лимсѧ,  любо́вїю воспѣва́ющыѧ ва́съ. 
Трⷪ҇ченъ: Тѧ̀ трїѷпоста́снꙋю є҆ди́ницꙋ, ѻ҆́ч҃е,  сн҃е, со дх҃омъ, є҆ди́наго бг҃а є҆диносꙋ́щна пою̀,  трⷪ҇цꙋ є҆диноси́льнꙋю и҆ безнача́льнꙋю. 
Бг҃оро́диченъ: Тѧ̀ дѣтороди́тельницꙋ и҆ дв҃ꙋ,  всѝ ро́ди оу҆бл҃жа́емъ, ꙗ҆́кѡ тобо́ю и҆зба́вльшесѧ ѿ  клѧ́твы: ра́дость бо на́мъ родила̀ є҆сѝ гдⷭ҇а. 
Вели́кагѡ канѡ́на і҆рмо́съ: Безсѣ́меннагѡ  зача́тїѧ ржⷭ҇тво̀ несказа́нное, мт҃ре безмꙋ́жныѧ  нетлѣ́ненъ пло́дъ, бж҃їе бо рожде́нїе ѡ҆бновлѧ́етъ  є҆стества̀. тѣ́мже тѧ̀ всѝ ро́ди, ꙗ҆́кѡ  бг҃оневѣ́стнꙋю мт҃рь правосла́внѡ велича́емъ. 
Оу҆́мъ ѡ҆стрꙋпи́сѧ, тѣ́ло ѡ҆болѣ́знисѧ,  недꙋ́гꙋетъ дꙋ́хъ, сло́во и҆знемо́же, житїѐ  оу҆мертви́сѧ, коне́цъ при две́рехъ. тѣ́мже моѧ̀  ѻ҆каѧ́ннаѧ дꙋшѐ, что̀ сотвори́ши, є҆гда̀ прїи́детъ  сꙋдїѧ̀ и҆спыта́ти твоѧ̑; 
Мѡѷсе́ово приведо́хъ тѝ дꙋшѐ, мїробы́тїе, и҆  ѿ тогѡ̀ всѐ завѣ́тное писа́нїе, повѣ́дающее тебѣ̀  пра́вєдныѧ и҆ непра́вєдныѧ: ѿ ни́хже вторы̑ѧ, ѽ  дꙋшѐ, подража́ла є҆сѝ, а҆ не пє́рвыѧ, въ бг҃а  согрѣши́вши. 
Зако́нъ и҆знемо́же, пра́зднꙋетъ є҆ѵⷢ҇лїе,  писа́нїе же всѐ въ тебѣ̀ небреже́но бы́сть, прⷪ҇ро́цы  и҆знемого́ша, и҆ всѐ пра́ведное сло́во: стрꙋ́пи твоѝ,  ѽ дꙋшѐ, оу҆мно́жишасѧ, не сꙋ́щꙋ врачꙋ̀ и҆сцѣлѧ́ющемꙋ  тѧ̀. 
Но́вагѡ привождꙋ́ ти писа́нїѧ оу҆каза̑нїѧ,  вводѧ̑щаѧ тѧ̀ дꙋшѐ, ко оу҆миле́нїю: пра́вєднымъ  оу҆́бѡ поревнꙋ́й, грѣ́шныхъ же ѿвраща́йсѧ,и҆  оу҆млⷭ҇тиви хрⷭ҇та̀ мл҃твами же и҆ поще́ньми, и҆  чистото́ю, и҆ говѣ́нїемъ. (л. тв҃і) 
Хрⷭ҇то́съ вочл҃вѣ́чисѧ, призва́въ къ покаѧ́нїю  разбо́йники, и҆ блꙋдни̑цы: дꙋшѐ пока́йсѧ, две́рь  ѿве́рзесѧ црⷭ҇твїѧ оу҆жѐ, и҆ предвосхища́ютъ є҆̀  фарїсе́є и҆ мытарѝ и҆ прелюбодѣ́и ка́ющїисѧ. 
Хрⷭ҇то́съ вочл҃вѣ́чисѧ, пло́ти прїѡбщи́всѧ мѝ,  и҆ всѧ̑, є҆ли̑ка сꙋ́ть є҆стества̀ хотѣ́нїемъ и҆спо́лни  грѣха̀ кромѣ̀, подо́бїе тебѣ̀, ѽ дꙋшѐ, и҆ ѡ҆́бразъ  предпоказꙋ́ѧ своегѡ̀ снизхо́жденїѧ. 
Хрⷭ҇то́съ волхвы̀ сп҃сѐ, па́стыри созва̀,  младе́нєцъ мно́жєства показа̀ мꙋ́ченики, ста́рцы  просла́ви, и҆ ста̑рыѧ вдови̑цы, и҆́хже не поревнова́ла  є҆сѝ дꙋшѐ, ни дѣѧ́нїємъ, ни житїю̀: но го́ре тебѣ̀,  внегда̀ бꙋ́деши сꙋди́тисѧ. 
Пости́всѧ гдⷭ҇ь дні́й четы́редесѧть въ пꙋсты́ни,  послѣдѝ взалка̀, показꙋ́ѧ чл҃вѣ́ческое: дꙋшѐ, да не  разлѣни́шисѧ, а҆́ще тебѣ̀ приложи́тсѧ вра́гъ, мл҃твою  же и҆ посто́мъ ѿ но́гъ твои́хъ да ѿрази́тсѧ. 
Хрⷭ҇то́съ и҆скꙋша́шесѧ, дїа́волъ и҆скꙋша́ше,  показꙋ́ѧ ка́менїе, да хлѣ́би бꙋ́дꙋтъ: на го́рꙋ возведѐ  ви́дѣти всѧ̑ ца̑рствїѧ мі́ра во мгнове́нїи. оу҆бо́йсѧ  ѽ дꙋшѐ, ловле́нїѧ, трезви́сѧ моли́сѧ на всѧ́кїй ча́съ  бг҃ꙋ. 
Го́рлица пꙋстынолю́бнаѧ, гла́съ вопїю́щагѡ  возгласѝ, хрⷭ҇то́въ свѣти́льникъ, проповѣ́дꙋѧй  покаѧ́нїе, и҆́рѡдъ беззако́ннова со и҆рѡдїа́дою. зрѝ  дꙋшѐ моѧ̀, да не оу҆вѧ́знеши въ беззакѡ́нныѧ сѣ̑ти, но  ѡ҆блобыза́й покаѧ́нїе. 
Въ пꙋсты́ню всели́сѧ бл҃года́ти прⷣте́ча, и҆  і҆ꙋде́а всѧ̀ и҆ самарі́а слы́шавше теча́хꙋ, и҆  и҆сповѣ́дахꙋ грѣхѝ своѧ̑, креща́ющесѧ оу҆се́рднѡ:  и҆́хже ты̀ не подража́ла є҆сѝ дꙋшѐ. 
Бра́къ оу҆́бѡ честны́й, и҆ ло́же нескве́рно:  ѻ҆боѧ̑ бо хрⷭ҇то́съ пре́жде бл҃гословѝ, пло́тїю  ꙗ҆ды́й, и҆ въ ка́нѣ же (л. тв҃і) на бра́цѣ во́дꙋ въ  вїно̀ соверша́ѧ, и҆ показꙋ́ѧ пе́рвое чꙋ́до: да ты̀  и҆змени́шисѧ ѽ дꙋшѐ. 
Разсла́бленнаго стѧгнꙋ̀ хрⷭ҇то́съ, ѻ҆́дръ  взе́мша, и҆ ю҆́ношꙋ оу҆ме́рша воздви́же, вдови́че  рожде́нїе, и҆ со́тнича ѻ҆́трока, и҆ самарѧны́нѣ  ꙗ҆ви́сѧ, въ дс҃ѣ слꙋ́жбꙋ тебѣ̀, дꙋшѐ предживописа̀. 
Кровоточи́вꙋю и҆сцѣлѝ прикоснове́нїемъ кра́ѧ  ри́зна гдⷭ҇ь: прокажє́нныѧ ѡ҆чи́сти: слѣпы̑ѧ и҆ хрѡмы́ѧ  просвѣти́въ, и҆спра́ви: глꙋхі̑ѧ же и҆ нѣмы̑ѧ, и҆  нича́щыѧ ни́зꙋ и҆сцѣлѝ сло́вомъ: да ты̀ сп҃се́шисѧ  ѻ҆каѧ́ннаѧ дꙋшѐ. 
Недꙋ́ги и҆сцѣлѧ́ѧ, ни́щымъ бл҃говѣствова́ше,  хрⷭ҇то́съ сло́во, врє́дныѧ оу҆врачева̀, съ мытарѝ  ꙗ҆дѧ́ше, со грѣ́шники бесѣ́доваше, і҆аі́ровы дще́ре  дꙋ́шꙋ пред̾ꙋме́ршꙋю возвратѝ ѡ҆сѧза́нїемъ рꙋкѝ. 
Мыта́рь сп҃са́шесѧ, и҆ блꙋдни́ца  цѣломꙋ́дрствоваше, и҆ фарїсе́й хвалѧ́сѧ ѡ҆сꙋжда́шесѧ:  ѻ҆́въ оу҆́бѡ, ѡ҆чи́сти мѧ̀: ѻ҆́ва же, поми́лꙋй мѧ̀.  се́й же велича́шесѧ вопїѧ̀: бж҃е, бл҃годарю́ тѧ: и҆  про́чыѧ безꙋ̑мныѧ глаго́лы. 
Закхе́й мыта́рь бѣ̀, но ѻ҆ба́че сп҃са́шесѧ, и҆  фарїсе́й сі́мѡнъ соблажнѧ́шесѧ, и҆ блꙋдни́ца прїима́ше  ѡ҆ста́витєльнаѧ разрѣшє́нїѧ, ѿ и҆мꙋ́щагѡ крѣ́пость  ѡ҆ставлѧ́ти грѣхѝ: ю҆́же дꙋшѐ потщи́сѧ подража́ти. 
Блꙋдни́цѣ, ѽ ѻ҆каѧ́ннаѧ дꙋшѐ моѧ̀, не  поревнова́ла є҆сѝ, ꙗ҆́же прїи́мши мѵ́ра а҆лава́стръ,  со слеза́ми ма́заше но́зѣ сп҃совѣ, ѡ҆тре́ же власы̀  дре́внихъ согрѣше́нїй рꙋкописа́нїе раздира́ющагѡ є҆ѧ̀. 
Гра́ды, и҆̀мже дадѐ хрⷭ҇то́съ бл҃говѣ́стїе,  дꙋшѐ моѧ̀, оу҆вѣ́дала є҆сѝ, ка́кѡ про́клѧти бы́ша.  оу҆бо́йсѧ оу҆каза́нїѧ, да не бꙋ́деши ꙗ҆́коже ѻ҆́ны,  и҆́хже содо́млѧнѡмъ влⷣко оу҆подо́бивъ, да́же до а҆́да  ѡ҆сꙋдѝ. (л. тг҃і) 
Да не го́ршаѧ ѽ дꙋшѐ моѧ̀, ꙗ҆ви́шисѧ  ѿча́ѧнїемъ ханане́и вѣ́рꙋ слы́шавшаѧ, є҆ѧ́же дщѝ  сло́вомъ бж҃їимъ и҆сцѣли́сѧ: сн҃е дв҃довъ, сп҃сѝ и҆  менѐ, воззовѝ и҆з̾ глꙋбины̀ се́рдца, ꙗ҆́коже ѻ҆на̀  хрⷭ҇тꙋ̀. 
Оу҆млⷭ҇рдисѧ сп҃си́ мѧ, сн҃е дв҃довъ поми́лꙋй,  бѣснꙋ́ющыѧсѧ сло́вомъ и҆сцѣли́вый, гла́съ же  бл҃гоꙋтро́бный ꙗ҆́кѡ разбо́йникꙋ мнѣ̀ рцы̀: а҆ми́нь  глаго́лю тебѣ̀, со мно́ю бꙋ́деши въ раѝ, є҆гда̀  прїидꙋ̀ во сла́вѣ мое́й. 
Разбо́йникъ ѡ҆глаго́ловаше тѧ̀, разбо́йникъ  бг҃осло́вѧше тѧ̀, ѻ҆́ба бо на крⷭ҇тѣ̀ сви́сѧста: но ѽ  бл҃гоꙋтро́бне, ꙗ҆́кѡ вѣ́рномꙋ разбо́йникꙋ твоемꙋ̀,  позна́вшемꙋ тѧ̀ бг҃а, и҆ мнѣ̀ ѿве́рзи две́рь сла́внагѡ  црⷭ҇твїѧ твоегѡ̀. 
Тва́рь содрога́шесѧ распина́ема тѧ̀ ви́дѧщи, го́ры  и҆ ка́мєнїѧ стра́хомъ распада́хꙋсѧ, и҆ землѧ̀  сотрѧса́шесѧ, и҆ а҆́дъ ѡ҆бнажа́шесѧ, и҆ соѡмрача́шесѧ  свѣ́тъ во днѝ, зрѧ̀ тебѐ і҆и҃се пригвожде́на ко  крестꙋ̀. 
Досто́йныхъ покаѧ́нїѧ плодѡ́въ не и҆стѧжѝ ѿ  менѐ: и҆́бо крѣ́пость моѧ̀ во мнѣ̀ ѡ҆скꙋдѣ̀, се́рдце  мнѣ̀ да́рꙋй при́снѡ сокрꙋше́нное, нищетꙋ́ же дх҃о́внꙋю,  да сїѧ̑ тебѣ̀ принесꙋ̀, ꙗ҆́кѡ прїѧ́тнꙋю же́ртвꙋ,  є҆ди́не сп҃се. 
Сꙋдїѐ мо́й, и҆ вѣ́дче мо́й, хотѧ́й па́ки прїитѝ  со а҆́гг҃лы, сꙋди́ти мі́рꙋ всемꙋ̀, млⷭ҇тивнымъ твои́мъ  ѻ҆́комъ тогда̀ ви́дѣвъ мѧ̀, пощадѝ и҆ оу҆ще́дри мѧ̀  і҆и҃се, па́че всѧ́кагѡ є҆стества̀ человѣ́ча  согрѣши́вша. 
Марі́и: Оу҆диви́ла є҆сѝ всѣ́хъ стра́ннымъ  житїе́мъ твои́мъ, а҆́гг҃лѡвъ чи́ны, и҆ человѣ́кѡвъ  собо́ры, невеще́ственнѡ пожи́вши, и҆ є҆стество̀  преше́дши: и҆́мже, ꙗ҆́кѡ невеще́ственныма нога́ма  вше́дши марі́е, і҆ѻрда́нъ прешла̀ є҆сѝ. 
Марі́и: Оу҆ми́лостиви созда́телѧ ѡ҆ хва́лѧщихъ  тѧ̀, прпⷣбнаѧ ма́ти, и҆зба́витисѧ ѡ҆ѕлобле́нїй и҆  скорбе́й (л. тг҃і ѡ҆б.) ѻ҆́крестъ напа́дающихъ: да  и҆зба́вившесѧ ѿ напа́стей, возвели́чимъ непреста́ннѡ  просла́вльшаго тѧ̀ гдⷭ҇а. 
А҆ндре́ю: А҆ндре́е честны́й, и҆ ѻ҆́тче  требл҃же́ннѣйшїй, па́стырю кри́тскїй, не преста́й  молѧ́сѧ ѡ҆ воспѣва́ющихъ тѧ̀: да и҆зба́вимсѧ всѝ  гнѣ́ва и҆ ско́рби, и҆ тлѣ́нїѧ, и҆ прегрѣше́нїй  безмѣ́рныхъ, чтꙋ́щїи твою̀ па́мѧть вѣ́рнѡ. 
Трⷪ҇ченъ: Трⷪ҇це є҆диносꙋ́щнаѧ, є҆динице  трїѷпоста́снаѧ, тѧ воспѣва́емъ, ѻ҆ц҃а̀ сла́вѧще, сн҃а  велича́юще, и҆ дх҃ꙋ покланѧ́ющесѧ, є҆ди́номꙋ є҆стествꙋ̀  вои́стиннꙋ бг҃ꙋ, жи́зни же, и҆ живꙋ́щемꙋ црⷭ҇твꙋ  безконе́чномꙋ. 
Бг҃оро́диченъ: Гра́дъ тво́й сохранѧ́й  бг҃ороди́тельнице пречⷭ҇таѧ, въ тебѣ́ бо се́й вѣ́рнѡ  ца́рствꙋѧй, въ тебѣ̀ и҆ оу҆твержда́етсѧ, и҆ тобо́ю  побѣжда́ѧй, побѣжда́етъ всѧ́кое и҆скꙋше́нїе, и҆  плѣнѧ́етъ ра́тники, и҆ прохо́дитъ послꙋша́нїе. 
И҆ а҆́бїе і҆рмо́съ. Свѣти́ленъ, ꙗ҆́кѡ ѻ҆бы́чно. 
На стїхо́внѣ самогла́сенъ, два́жды. Гла́съ и҃: 
Въ разбо́йничєскїѧ пꙋти̑ впа́дши дꙋшѐ моѧ̀,  лю́тѣ оу҆ѧ́звлена є҆сѝ ѿ свои́хъ согрѣше́нїй,  преда́вшисѧ неразꙋ̑мнымъ врагѡ́мъ. но ꙗ҆́кѡ и҆мꙋ́щаѧ  вре́мѧ, во оу҆миле́нїи возопі́й: оу҆пова́нїе  ненаде́жныхъ, животѐ ѿча́ѧвшихсѧ, сп҃се, возста́ви и҆  сп҃си́ мѧ. 
Мч҃нченъ: Во бронѧ̀ вѣ́ры ѡ҆бо́лкшесѧ до́брѣ, и҆  ѡ҆́бразомъ кре́стнымъ воѡрꙋжи́вше себѐ, во́ини  бл҃гомо́щнїи показа́стесѧ, мꙋчи́телємъ мꙋ́жески  проти́вистесѧ, и҆ дїа́волю пре́лесть потреби́сте,  побѣди́телє бы́вше, вѣнцє́въ сподо́бистесѧ: моли́тесѧ  хрⷭ҇тꙋ̀ ѡ҆ на́съ, во є҆́же сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Прїимѝ гла́сы  ра̑бъ твои́хъ, всечⷭ҇таѧ бцⷣе дв҃о, и҆ молѝ  непреста́ннѡ, грѣхѡ́въ разрѣше́нїе, и҆ ми́ръ дарова́ти  на́мъ. (л. тд҃і) 
Совокꙋплѧ́емъ же и҆ а҃-й ча́съ, без̾ стїхосло́вїѧ.  По трист҃о́мъ, на всѣ́хъ часѣ́хъ конда́къ: Дꙋшѐ  моѧ̀, дꙋшѐ моѧ̀: 
На г҃-мъ часѣ̀ каѳі́сма ѳ҃-ѧ, на ѕ҃-мъ і҃-ѧ.  
На ѕ҃- мъ же часѣ̀, тропа́рь прⷪ҇ро́чества, гла́съ  ѕ҃: Бл҃гоꙋтро́бне, долготерпѣли́ве вседержи́телю  гдⷭ҇и, низпослѝ млⷭ҇ть твою̀ на лю́ди твоѧ̑. 
Прокі́менъ, ѱало́мъ ч҃ѕ, гла́съ ѕ҃: Гдⷭ҇ь  воцр҃и́сѧ, да ра́дꙋетсѧ землѧ̀. Сті́хъ: Да веселѧ́тсѧ  ѻ҆́строви мно́зи. 
Прⷪ҇ро́чества и҆са́їина чте́нїе. [Глава̀ м҃в, ст.  є҃- ѕ҃і.] 
Та́кѡ глаго́летъ гдⷭ҇ь бг҃ъ, сотвори́вый нб҃о, и҆  водрꙋзи́вый є҆̀, оу҆твержде́й зе́млю, и҆ ꙗ҆̀же на  не́й, и҆ даѧ́й дыха́нїе лю́демъ, и҆̀же на не́й, и҆ дх҃ъ  ходѧ́щымъ на не́й. А҆́зъ гдⷭ҇ь бг҃ъ, призва́хъ тѧ̀ въ  пра́вдѣ, и҆ оу҆держꙋ̀ за рꙋ́кꙋ твою̀, и҆ оу҆крѣплю̀  тѧ̀: и҆ да́хъ тѧ̀ въ завѣ́тъ ро́да і҆и҃лева, во свѣ́тъ  ꙗ҆зы́кѡвъ, Ѿве́рсти ѻ҆́чи слѣпы́хъ, и҆звестѝ ѿ  оу҆́зъ свѧ̑занныѧ, и҆ и҆з̾ до́мꙋ темни́цы, и҆ сѣдѧ́щыѧ  во тьмѣ̀. А҆́зъ гдⷭ҇ь бг҃ъ, сїѐ моѐ є҆́сть и҆́мѧ:  сла́вы моеѧ̀ и҆но́мꙋ не да́мъ, нижѐ добродѣ́телей  мои́хъ и҆стꙋка̑ннымъ. Ꙗ҆̀же и҆з̾ нача́ла, сѐ  прїидо́ша: и҆ нѡ́ваѧ, ꙗ҆̀же а҆́зъ возвѣщꙋ̀, и҆ пре́жде  не́же возвѣсти́ти, ꙗ҆ви́шасѧ ва́мъ. Воспо́йте гдⷭ҇ви  пѣ́снь но́вꙋ: нача́льство є҆гѡ̀, просла́вите и҆́мѧ  є҆гѡ̀ ѿ конє́цъ землѝ: сходѧ́щїи въ мо́ре, и҆  пла́вающїи по немꙋ̀, ѻ҆́строви и҆ живꙋ́щїи на ни́хъ.  Возвесели́сѧ пꙋсты́не, и҆ вє́си є҆ѧ̀, придвѡ́рїѧ, и҆  живꙋ́щїи въ кида́рѣ: возвеселѧ́тсѧ живꙋ́щїи на ка́мени,  ѿ кра́ѧ го́ръ возопїю́тъ. Дадѧ́тъ бг҃ꙋ сла́вꙋ,  добродѣ́тєли є҆гѡ̀ во ѻ҆́стровѣхъ возвѣстѧ́тъ.  Гдⷭ҇ь бг҃ъ си́лъ и҆зы́детъ, и҆ сокрꙋши́тъ ра́ть,  воздви́гнетъ рве́нїе, и҆ возопїе́тъ на врагѝ своѧ̑ съ  крѣ́постїю. Молча́хъ, є҆да̀ и҆ всегда̀ оу҆молчꙋ̀, и҆  потерплю̀; терпѣ́хъ ꙗ҆́кѡ ражда́ющаѧ, (л. тд҃і ѡ҆б.)  и҆стреблю̀ и҆ и҆зсꙋшꙋ̀ вкꙋ́пѣ: Ѡ҆пꙋстошꙋ̀ го́ры и҆  хо́лми, и҆ всѧ́кꙋ травꙋ̀ и҆́хъ и҆зсꙋшꙋ̀, и҆ положꙋ̀  рѣ́ки во ѻ҆́стровы, и҆ лꙋ́ги и҆зсꙋшꙋ̀. И҆ наведꙋ̀  слѣпы̑ѧ на пꙋ́ть, є҆гѡ́же не ви́дѣша, и҆ по стезѧ́мъ,  и҆́хже не зна́ша, ходи́ти сотворю̀ и҆̀мъ: сотворю̀ и҆̀мъ  тьмꙋ̀ во свѣ́тъ, и҆ стро́пѡтнаѧ въ пра̑ваѧ. сїѧ̑  глаго́лы сотворю̀, и҆ не ѡ҆ста́влю и҆́хъ. 
Прокі́менъ, ѱало́мъ ч҃з, гла́съ ѕ҃: Воспо́йте  гдⷭ҇ви пѣ́снь но́вꙋ ꙗ҆́кѡ ди́вна сотворѝ гдⷭ҇ь, сп҃сѐ  є҆го̀ десни́ца є҆гѡ̀. Сті́хъ: Ви́дѣша всѝ концы̀  землѝ сп҃се́нїе бг҃а на́шегѡ. 
На ѳ҃-мъ часѣ̀, каѳі́сма а҃і. 
Въ четверто́къ ве́чера, 
по предначина́тельномъ стїхосло́вимъ, вмѣ́стѡ, Ко  гдⷭ҇ꙋ внегда̀ скорбѣ́ти мѝ, каѳі́смꙋ и҃і. Кле́плетъ  же свѣти́льничное поско́рꙋ, трꙋда̀ ра́ди бдѣ́ннагѡ. На  Гдⷭ҇и воззва́хъ, поста́вимъ стїхѡ́въ, і҃. 
И҆ пое́мъ самогла́сенъ, два́жды. Гла́съ и҃: 
Самовла́стнѡ совлеко́хсѧ, пе́рвымъ мои́мъ  престꙋпле́нїемъ, добродѣ́телей бл҃голѣ́пїѧ, ѡ҆блеко́хсѧ  же въ сїѐ а҆́бїе ко мнѣ̀ снизхожде́нїемъ твои́мъ сло́ве  бж҃їй. не презрѣ́лъ бо мѧ̀ є҆сѝ въ лю́тыхъ страсте́хъ  впа́дша, и҆ разбо́йнически на пꙋтѝ попра́на: но  всекрѣ́пкою твое́ю си́лою снабдѣ́въ мѧ̀, застꙋпле́нїѧ  сподо́билъ є҆сѝ многомлⷭ҇тиве. 
Мч҃нченъ: Мч҃нцы гдⷭ҇ни, всѧ́ко мѣ́сто  ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ  моли́те, и҆зба́витисѧ сѣ́тей вра́жїихъ дꙋша́мъ на́шымъ,  мо́лимсѧ. (л. тє҃і) 
И҆́ны стїхи̑ры, гла́съ а҃. 
Подо́бенъ: Всехва́льнїи мч҃нцы: 
Пригвожде́нъ гдⷭ҇и на крⷭ҇тѣ̀, а҆да́мово  рꙋкописа́нїе бж҃е́ственнымъ копїе́мъ растерза́лъ є҆сѝ:  тѣ́мже расто́ргни оу҆́зы моѧ̑ сло́ве, ꙗ҆́кѡ да тебѣ̀  хвале́нїѧ же́ртвꙋ пожрꙋ̀ вѣ́рою, ра́дꙋѧсѧ, вре́мѧ  бл҃гопрїѧ́тное поста̀ ны́нѣ ѡ҆брѣты́й, є҆́же всѣ́хъ  во сп҃се́нїе показа́лъ є҆сѝ. 
Поще́нїѧ свѣ́тлостїю и҆ногда̀ мѡѷсе́й сїѧ́ѧ,  сла́вꙋ бж҃їю ви́дѣ: семꙋ̀ поревнова́вши смире́ннаѧ дꙋшѐ  моѧ̀, на крⷭ҇тѣ̀ распросте́ршемꙋ дла̑ни тебѐ ра́ди  бл҃гостїю, дѣ́лы оу҆годѝ, воздержа́нїемъ и҆ мл҃твою,  ꙗ҆́кѡ да оу҆лꙋчи́ши бж҃е́ственное наслажде́нїе. 
И҆́на стїхи́ра, гла́съ ѕ҃. 
Подо́бенъ: А҆рха́гг҃льски воспои́мъ: 
Животворѧ́щемꙋ покланѧ́ющесѧ твоемꙋ̀ крⷭ҇тꙋ̀,  неизрече́нныѧ къ на́мъ безмѣ́рныѧ твоеѧ̀ бл҃гости  хрⷭ҇тѐ, и҆ тѣ́мъ просвѣти́вше дꙋ́шы, воспѣва́емъ тѧ̀  непреста́ннѡ, просѧ́ще бл҃годꙋ́шнѡ, ра́достїю сконча́ти  по́прище поще́нїѧ, и҆ дости́гнꙋти стрⷭ҇ти твоѧ̑ воспѣ́ти  гдⷭ҇и, и҆́миже спа́слъ є҆сѝ ны̀. 
И҆ въ мине́и д҃. Сла́ва, и҆ ны́нѣ,  крⷭ҇тобг҃оро́диченъ. 
Вхо́дъ. Свѣ́те ти́хїй: 
Прокі́менъ, ѱало́мъ ч҃и, гла́съ з҃: Возноси́те  гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ  є҆гѡ̀, ꙗ҆́кѡ свѧ́то є҆́сть. Сті́хъ: Гдⷭ҇ь  воцр҃и́сѧ, да гнѣ́ваютсѧ лю́дїе. 
Бытїѧ̀ чте́нїе. [Глава̀ и҃і, ст. к҃-л҃г.] 
Речѐ гдⷭ҇ь: во́пль содо́мскїй и҆ гомо́ррскїй  оу҆мно́жисѧ ко мнѣ̀, и҆ грѣсѝ и҆́хъ вели́цы ѕѣлѡ̀.  Соше́дъ оу҆́бѡ оу҆зрю̀, а҆́ще по во́плю и҆́хъ  грѧдꙋ́щемꙋ ко мнѣ̀, соверша́ютсѧ: а҆́ще же нѝ, да  разꙋмѣ́ю. И҆ ѡ҆брати́вшесѧ (л. тє҃і ѡ҆б.) ѿтꙋ́дꙋ  мꙋ́жїе, прїидо́ша въ содо́мъ: а҆враа́мъ же є҆щѐ бѧ́ше  стоѧ́й пред̾ гдⷭ҇емъ. И҆ прибли́живсѧ а҆враа́мъ, речѐ:  погꙋби́ши ли првⷣнаго съ нечести́вымъ, и҆ бꙋ́детъ  првⷣникъ ꙗ҆́кѡ нечести́вый; А҆́ще бꙋ́дꙋтъ пѧтьдесѧ́тъ  првⷣницы во гра́де погꙋби́ши ли ѧ҆̀; не пощади́ши ли  всегѡ̀ мѣ́ста пѧти́десѧти ра́ди првⷣныхъ, а҆́ще бꙋ́дꙋтъ  въ не́мъ; Ника́коже ты̀ сотвори́ши по глаго́лꙋ семꙋ̀,  є҆́же оу҆би́ти првⷣника съ нечести́вымъ: и҆ бꙋ́детъ  првⷣникъ ꙗ҆́кѡ нечести́вый: ника́коже. сꙋдѧ́й все́й  землѝ, не сотвори́ши ли сꙋда̀; Рече́ же гдⷭ҇ь: а҆́ще  бꙋ́дꙋтъ въ содо́мѣхъ пѧтьдесѧ́тъ првⷣницы во гра́дѣ,  ѡ҆ста́влю ве́сь гра́дъ, и҆ всѐ мѣ́сто и҆́хъ ра́ди. И҆  ѿвѣща́въ а҆враа́мъ, речѐ: ны́нѣ нача́хъ глаго́лати  ко гдⷭ҇ꙋ моемꙋ̀, а҆́зъ же є҆́смь землѧ̀ и҆ пе́пелъ:  А҆́ще же оу҆ма́лѧтсѧ пѧтьдесѧ́тъ првⷣницы въ  четы́редесѧть пѧ́ть, погꙋби́ши ли четы́редесѧти пѧти́хъ  ра́ди ве́сь гра́дъ; и҆ речѐ: не погꙋблю̀, а҆́ще ѡ҆брѧ́щꙋ  та́мѡ четы́редесѧть пѧ́ть. И҆ приложѝ є҆щѐ глаго́лати  къ немꙋ̀, и҆ речѐ: а҆́ще же ѡ҆брѧ́щꙋтсѧ та́мѡ  четы́редесѧть; и҆ речѐ: не погꙋблю̀ ра́ди четы́редесѧти.  И҆ речѐ: что̀ гдⷭ҇и, а҆́ще возглаго́лю: а҆́ще же  ѡ҆брѧ́щетсѧ та́мѡ три́десѧть; и҆ речѐ: не погꙋблю̀  три́десѧтихъ ра́ди. И҆ речѐ: поне́же и҆́мамъ глаго́лати  ко гдⷭ҇ꙋ: а҆́ще же ѡ҆брѧ́щꙋтсѧ та́мѡ два́десѧть; и҆  речѐ: не погꙋблю̀, а҆́ще ѡ҆брѧ́щꙋтсѧ та́мѡ два́десѧть.  И҆ речѐ: что̀ гдⷭ҇и: а҆́ще возглаго́лю є҆щѐ є҆ди́ною;  а҆́ще же ѡ҆брѧ́щꙋтсѧ та́мѡ де́сѧть; и҆ речѐ: не погꙋблю̀  десѧти́хъ ра́ди. Ѿи́де же гдⷭ҇ь, ꙗ҆́кѡ преста̀  глаго́лѧ ко а҆враа́мꙋ: и҆ а҆враа́мъ возврати́сѧ на  мѣ́сто своѐ. 
Прокі́менъ, ѱало́мъ ч҃ѳ, гла́съ ѕ҃: Воскли́кните  гдⷭ҇ви всѧ̀ землѧ̀. Сті́хъ: Рабо́тайте гдⷭ҇ви въ  весе́лїи. (л. тѕ҃і) 
При́тчей чте́нїе. [Глава̀ ѕ҃і, ст. з҃і-л҃г. глава̀  з҃і, ст. а҃-з҃і]. 
Прїе́млѧй наказа́нїе, во бл҃ги́хъ бꙋ́детъ: хранѧ́й  же ѡ҆бличє́нїѧ, оу҆мꙋдри́тсѧ. и҆́же храни́тъ своѧ̑  пꙋти̑, соблюда́етъ свою̀ дꙋ́шꙋ: любѧ́й же живо́тъ сво́й,  щади́тъ своѧ̑ оу҆ста̀: Пре́жде сокрꙋше́нїѧ предварѧ́етъ  досажде́нїе, пре́жде же паде́нїѧ, ѕлопомышле́нїе. Лꙋ́чше  кроткодꙋ́шенъ со смире́нїемъ, не́жели и҆́же раздѣлѧ́етъ  коры̑сти съ досади́тельми. Разꙋ́мный въ ве́щехъ,  ѡ҆брѣта́тель бл҃ги́хъ: надѣ́ѧйсѧ же на гдⷭ҇а, бл҃же́нъ.  Премꙋ̑дрыѧ и҆ разꙋ̑мныѧ ѕлы́ми нари́чꙋтъ: сла́дцїи же въ  словесѝ, мно́жае оу҆слы́шани бꙋ́дꙋтъ. И҆сто́чникъ  живо́тенъ ра́зꙋмъ стѧжа́вшымъ: наказа́нїе же безꙋ́мныхъ  ѕло̀. Се́рдце премꙋ́драгѡ оу҆разꙋмѣ́етъ ꙗ҆̀же ѿ  свои́хъ є҆мꙋ̀ оу҆́стъ, во оу҆стна́хъ же но́ситъ  ра́зꙋмъ. Со́тове медо́внїи, словеса̀ дѡ́браѧ: сла́дость  же и҆́хъ и҆сцѣле́нїе дꙋшѝ. Сꙋ́ть пꙋтїѐ мнѧ́щїисѧ  пра́ви бы́ти мꙋ́жꙋ, ѻ҆ба́че послѣ̑днѧѧ и҆́хъ зрѧ́тъ во  дно̀ а҆́дово. Мꙋ́жъ въ трꙋдѣ́хъ трꙋжда́етсѧ себѣ̀, и҆  и҆знꙋжда́етъ поги́бель свою̀: стропти́вый во свои́хъ  оу҆ста́хъ но́ситъ поги́бель. Мꙋ́жъ безꙋ́менъ копа́етъ  себѣ̀ ѕла̑ѧ, и҆ во оу҆стна́хъ свои́хъ сокро́виществꙋетъ  ѻ҆́гнь. Мꙋ́жъ стропти́вый разсыла́етъ ѕла̑ѧ, и҆  свѣти́льникъ льстѝ вжига́етъ ѕлы̑мъ, и҆ разлꙋча́етъ  дрꙋ́ги. Мꙋ́жъ законопрестꙋ́пенъ прельща́етъ дрꙋ́ги, и҆  ѿво́дитъ и҆́хъ въ пꙋти̑ небла̑ги. оу҆твержда́ѧй ѻ҆́чи  своѝ, мы́слитъ развращє́ннаѧ, грызы́й же оу҆стнѣ̀  своѝ, ѡ҆предѣлѧ́етъ всѧ̑ ѕла̑ѧ: се́й пе́щь є҆́сть  ѕло́бы. Вѣне́цъ хвалы̀ ста́рость: на пꙋте́хъ же пра́вды  ѡ҆брѣта́етсѧ. Лꙋ́чше мꙋ́жъ долготерпѣли́въ па́че  крѣ́пкагѡ, [и҆ мꙋ́жъ ра́зꙋмъ и҆мѣ́ѧй па́че  земледѣ́льца вели́кагѡ:] оу҆держава́ѧй же гнѣ́въ,  па́че взе́млющагѡ гра́дъ. Въ нѣ̑дра вхо́дѧтъ (л. тѕ҃і  ѡ҆б.) всѧ̑ непра́вєднымъ: ѿ гдⷭ҇а же всѧ̑ пра́вєднаѧ.  Лꙋ́чше оу҆крꙋ́хъ хлѣ́ба съ сла́стїю въ ми́рѣ, не́жели  до́мъ и҆спо́лненъ мно́гихъ бл҃ги́хъ, и҆ непра́ведныхъ  же́ртвъ съ бра́нїю. Ра́бъ смы́сленъ ѡ҆блада́етъ влады̑ки  безꙋ́мными: въ бра́тїѧхъ же раздѣли́тъ [и҆мѣ́нїе] на  ча̑сти. Ꙗ҆́коже и҆скꙋша́етсѧ въ пещѝ сребро̀ и҆ зла́то:  та́кѡ и҆збра̑ннаѧ сердца̀ оу҆ гдⷭ҇а. Ѕлы́й послꙋ́шаетъ  ѧ҆зы́ка законопрестꙋ́пныхъ: првⷣный же не внима́етъ  оу҆стна́мъ лжи̑вымъ. Рꙋга́ѧйсѧ оу҆бо́гомꙋ, раздража́етъ  сотво́ршаго є҆го̀: ра́дꙋѧйсѧ же ѡ҆ погиба́ющемъ, не  ѡ҆безвини́тсѧ: ми́лꙋѧй же поми́лованъ бꙋ́детъ. Вѣне́цъ  ста́рыхъ ча̑да ча̑дъ: похвала́ же ча́дѡмъ ѻ҆тцы̀ и҆́хъ.  вѣ́рномꙋ ве́сь мі́ръ бога́тство, невѣ́рномꙋ же нижѐ  пѣ́нѧзь. Не прили́чны сꙋ́ть безꙋ́мномꙋ оу҆стнѣ̀  вѣ́рны, нижѐ првⷣномꙋ оу҆стнѣ̀ лжи́вы. Мзда̀  бл҃года́тей наказа́нїе оу҆потреблѧ́ющымъ: и҆ а҆́може  а҆́ще ѡ҆брати́тсѧ, оу҆спѣ́етъ. И҆́же таи́тъ ѻ҆би̑ды,  и҆́щетъ любвѐ: а҆ и҆́же ненави́дитъ скрыва́ти,  разлꙋча́етъ дрꙋ́ги и҆ дома̑шнїѧ. Сокрꙋша́етъ преще́нїе  се́рдце мꙋ́драгѡ: безꙋ́мный же бїе́мь не чꙋ́вствꙋетъ  [ра́нъ]. Прекослѡ́вїѧ воздви́жетъ всѧ́къ ѕлы́й: гдⷭ҇ь же  а҆́гг҃ла неми́лостна по́слетъ на́нь. Впаде́тъ попече́нїе  мꙋ́жꙋ смы́сленнꙋ: безꙋ́мнїи же размышлѧ́ютъ ѕла̑ѧ. Не  воздае́тъ ѕла̑ѧ за бл҃га̑ѧ, не подви́гнꙋтсѧ ѕла̑ѧ и҆з̾  до́мꙋ є҆гѡ̀. Вла́сть дае́тъ словесє́мъ нача́ло пра́вды:  предводи́тельствꙋетъ же скꙋ́дости прѧ̀ и҆ бра́нь. И҆́же  сꙋ́дитъ пра́веднаго непра́веднымъ и҆ непра́веднаго же  пра́веднымъ нечи́стъ и҆ ме́рзокъ оу҆ гдⷭ҇а. Вскꙋ́ю бѧ́ше  и҆мѣ́нїе безꙋ́мномꙋ, стѧжа́ти бо премꙋ́дрости безсе́рдый  не мо́жетъ. и҆́же высо́къ твори́тъ сво́й до́мъ, и҆́щетъ  сокрꙋше́нїѧ: ѡ҆строптѣва́ѧй же оу҆чи́тисѧ, впаде́тъ въ  ѕла̑ѧ. На всѧ́кое вре́мѧ дрꙋ́гъ (л. тз҃і) да бꙋ́детъ  тебѣ̀, бра́тїѧ же въ нꙋ́ждахъ поле́зни да бꙋ́дꙋтъ. 
И҆ про́чее послѣ́дованїе преждеѡсщ҃е́нныхъ, въ  не́мже причаща́емсѧ и҆ ст҃ы́хъ хрⷭ҇то́выхъ та́инствъ.  
На трапе́зѣ же ꙗ҆ди́мъ є҆ле́й и҆ вїно̀ пїе́мъ,  трꙋда̀ ра́ди бдѣ́ннагѡ.  
Въ стꙋді́товѣ же оу҆ста́вѣ повелѣва́етъ сꙋ́хо  ꙗ҆́сти всю̀ тꙋ́ю недѣ́лю, па́че и҆ны́хъ, ꙗ҆́кѡ дні́е  пла́ча сꙋ́ть, а҆ не пра́здника: въ си́хъ бо оу҆́бѡ  пѣ́ти до́лжно є҆́сть и҆ а҆ллилꙋ́їа. Во ст҃ы́ѧ же горы̀  тѵ́пицѣ разсꙋжда́етъ, на ст҃ы́хъ мч҃нкъ м҃, на  прⷣте́чевы главы̀ ѡ҆брѣ́тенїе, и҆ въ сре́дꙋ  крⷭ҇топокло́ннꙋю, и҆ на вели́кїй канѡ́нъ, и҆ на  несѣда́льное, ꙗ҆́сти два̀ варє́нїѧ съ є҆ле́емъ, и҆  и҆спива́ти по двѣ̀ ча́ши вїна̀. Сїѧ̑ же назна́меновахомъ  любвѝ ва́шей ѿ ѻ҆бои́хъ, да произволѧ́ѧй сп҃сти́сѧ,  бл҃гоꙋго́днѣйшее пред̾ бг҃омъ и҆збира́етъ. 
[зрѝ] Подоба́етъ вѣ́дати, ꙗ҆́кѡ а҆́ще слꙋчи́тсѧ  бл҃говѣ́щенїе прест҃ы́ѧ бцⷣы въ се́й де́нь, пое́тсѧ  послѣ́дованїе вели́кагѡ канѡ́на пре́жде, съ  понедѣ́льника во вто́рникъ, си́рѣчь въ понедѣ́льникъ  ве́чера. Пра́здникъ же быва́етъ непрело́жный. 
Въ пѧто́къ є҃-ѧ седми́цы на оу҆́трени, 
трⷪ҇чны гла́са. Та́же каѳі̑смы, г҃і, д҃і, є҃і.  По а҃-мъ стїхосло́вїи, глаго́лемъ сѣда́льны крⷭ҇тныѧ  ѻ҆смогла́сника, два̀, и҆ съ бг҃оро́дичнымъ. По в҃-мъ же  стїхосло́вїи, глаго́лемъ настоѧ́щїй сѣда́ленъ, 
Гла́съ а҃. Подо́бенъ: Гро́бъ тво́й: 
Просте́рлъ є҆сѝ хрⷭ҇тѐ дла̑ни на дре́вѣ,  и҆сцѣлѧ́ѧ ꙗ҆́звꙋ а҆да́мовꙋ, ꙗ҆́звами твои́ми. тѣ́мже  молю́ тѧ: ꙗ҆́звы моѧ̑ и҆сцѣлѝ, ꙗ҆̀же наложѝ дꙋшѝ  мое́й льсте́цъ, и҆ сподо́би въ мл҃твѣ и҆ постѣ̀, сп҃се,  оу҆годи́ти тебѣ̀. [Два́жды.] (л. тз҃і ѡ҆б.) 
Крⷭ҇тобг҃оро́диченъ. Подо́бенъ: 
Зрѧ́щи тѧ̀ хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й,  собезнача́льный ѻ҆ц҃ꙋ̀ и҆ дх҃ови, ко́е неизрече́нное  смотре́нїе твоѐ сїѐ, и҆́мже спа́слъ є҆сѝ пречⷭ҇тыхъ  рꙋ́къ твои́хъ ще́дре, созда́нїе. 
По г҃-мъ стїхосло́вїи, сѣда́ленъ, гла́съ ѕ҃: 
Подо́бенъ: Оу҆пова́нїе мі́ра: 
Крⷭ҇те, мі́рꙋ храни́телю, де́мѡнѡвъ прогони́телю,  тѧ̀ стѧжа́вшихъ во все́мъ предста́тельство неѡбори́мое  сподо́би поще́нїѧ прейтѝ про́чее, со́вѣстїю чи́стою,  и҆справлѧ́ѧ дꙋ́шы на́шѧ пред̾ хрⷭ҇то́мъ, дре́во  бл҃гослове́нное. [Два́жды.] 
Крⷭ҇тобг҃оро́диченъ. Подо́бенъ: 
Чⷭ҇таѧ дв҃о и҆ чⷭ҇тна́ѧ, а҆́гг҃лѡвъ сла́во,  є҆гда̀ предстоѧ́ла є҆сѝ крⷭ҇тꙋ̀ сн҃а и҆ бг҃а твоегѡ̀,  не терпѧ́щи зрѣ́ти порꙋга́нїѧ врагѡ́въ, взыва́ла є҆сѝ  болѧ́щи мт҃рски: ка́кѡ терпи́ши, ѽ чл҃вѣколю́бче,  всѣ́хъ прещє́нїѧ; сла́ва долготерпѣ́нїю твоемꙋ̀. 
Трипѣ́снецъ господи́на і҆ѡ́сифа. И҆ стїхосло́витсѧ  пѣ́снь. Гла́съ а҃. 
Пѣ́снь є҃. 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀: 
Простры́й нб҃о ꙗ҆́кѡ ко́жꙋ, просте́рлъ є҆сѝ  дла̑ни на крⷭ҇тѣ̀ і҆и҃се пребл҃гі́й: тѣ́мже молю́ тѧ,  просте́рта мѧ̀ вра́жїими и҆скꙋше́нїи, оу҆ще́дри. 
Оу҆снꙋ́лъ є҆сѝ на крⷭ҇тѣ̀ і҆и҃се пребл҃гі́й,  бо́дрость сп҃се́нїѧ на́мъ подаѧ̀ лежа́щымъ гдⷭ҇и, въ  до́льнѣйшей поги́бели: тѣ́мже тѧ̀ вѣ́рою сла́вимъ. 
Стрⷭ҇ти твоеѧ̀ ви́дѣти де́нь, сподо́би рабы̑  твоѧ̑ провѣще́нны се́рдца свѣ́тлостїю, и҆ живоно́сное  твоѐ сп҃се воскрⷭ҇нїе, пою́щыѧ держа́вꙋ црⷭ҇твїѧ  твоегѡ̀. (л. ти҃і) 
Бг҃оро́диченъ: Зрѧ́щи тѧ̀ воздви́жена на крⷭ҇тѣ̀  всечⷭ҇таѧ восклица́ше оу҆ѧзвлѧ́ема оу҆тро́бою, и҆  глаго́лаше: за милосе́рдїе гдⷭ҇и твои́хъ щедро́тъ,  страда́ти претерпѣ́лъ є҆сѝ, всѣ̑мъ подаѧ́й  безстра́стїе. 
И҆́ный, господи́на ѳео́дѡра. Гла́съ ѕ҃. 
І҆рмо́съ: Ѿ но́щи оу҆́тренююща чл҃вѣколю́бче: 
На крⷭ҇тѣ̀ рꙋ́цѣ твоѝ чл҃вѣколю́бче  распросте́рлъ є҆сѝ, и҆ гвоздьмѝ пригвозди́ша, и҆  ре́бра копїе́мъ прободо́ша і҆ꙋде́є, и҆ терпи́ши всѧ̑  хрⷭ҇тѐ, да мы̀ сп҃се́мсѧ. 
Дре́ва снѣ́дїю оу҆́мре и҆ногда̀ а҆да́мъ, па́ки  же ѡ҆брѣ́те дре́вомъ крⷭ҇тнымъ жи́знь, и҆́мже щедро́тъ  наслажда́етсѧ пи́щи внꙋ́трь раѧ̀. 
Трⷪ҇ченъ: Є҆ди́нꙋ є҆стество́мъ тѧ̀ трⷪ҇це  воспѣва́ю, безнача́льнꙋю, несозда́ннꙋю, нача́льственнꙋю,  ца́рственнꙋю, пресоверше́ннꙋю є҆ди́ницꙋ, бг҃а, и҆  свѣ́тъ, и҆ жи́знь, зижди́телѧ мі́рꙋ. 
Бг҃оро́диченъ: Въ преесте́ственномъ твое́мъ  ржⷭ҇твѣ̀ чⷭ҇таѧ, зако́ны є҆стества̀ тобо́ю  разрѣша́ютсѧ ꙗ҆́вѣ: и҆́бо безсѣ́меннѡ ражда́еши  превѣ́чнаго бг҃а, ѿ ѻ҆ц҃а̀ рожде́ннаго. 
Сла́ва тебѣ̀ бж҃е на́шъ, сла́ва тебѣ̀. 
Крⷭ҇тъ, копїѐ, и҆ гво́здїѧ твоѧ̑ почита́емъ  влⷣко: тѣ́ми бо ѿ тлѝ на́съ и҆зба́вилъ є҆сѝ,  твое́ю стрⷭ҇тїю хрⷭ҇тѐ, ѡ҆безсме́ртствовавшихсѧ. 
І҆рмо́съ: Ѿ но́щи оу҆́тренююща, чл҃вѣколю́бче,  просвѣтѝ молю́сѧ, и҆ наста́ви и҆ менѐ на повелѣ̑нїѧ  твоѧ̑, и҆ наꙋчи́ мѧ сп҃се, твори́ти во́лю твою̀. 
Пѣ́снь и҃. 
І҆рмо́съ: Чꙋ́да преесте́ственнагѡ: 
Притꙋпи́лъ є҆сѝ лꙋка́вагѡ сп҃се, жа̑ла,  пригвожде́нъ гвоздьмѝ на дре́вѣ, терно́внымъ вѣнце́мъ  ѡ҆дѣ́ѧлсѧ (л. ти҃і ѡ҆б.) є҆сѝ оу҆кори́зны,  и҆скоренѧ́ѧ престꙋпле́нїѧ те́рнїе. тѣ́мже воспѣва́юще  тебѣ̀ зове́мъ: да бл҃гослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Просте́рлъ є҆сѝ на крⷭ҇тѣ̀ хрⷭ҇тѐ дла̑ни,  человѣ́чество собира́ѧ къ твоемꙋ̀ позна́нїю, и҆ копїе́мъ  твои̑мъ ре́брѡмъ пробости́сѧ претерпѣ́лъ є҆сѝ,  и҆сточи́въ на́мъ и҆сто́чникъ сп҃се́нїѧ, воспѣва́ющымъ:  да бл҃гослови́тъ тва́рь всѧ̀ гдⷭ҇а, и҆ превозно́ситъ во  всѧ̑ вѣ́ки. 
Стрꙋѧ́ми бл҃гоꙋтро́бїѧ твоегѡ̀ хрⷭ҇тѐ ще́дре,  ѡ҆чи́сти моѐ се́рдце, грѣхо́внымъ оу҆грызе́нїемъ  ѡ҆скверни́вшеесѧ, и҆ рѣ́ки оу҆миле́нїѧ и҆сточи́ти  сподо́би мѧ̀ хрⷭ҇тѐ і҆и҃се, да зовꙋ̀ тебѣ̀: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Бг҃оро́диченъ: Ста́мнꙋ тѧ̀ бж҃е́ственнꙋю, ма́ннꙋ  и҆мꙋ́щꙋю бж҃ества̀, позна́хомъ ѻ҆трокови́це, ковче́гъ и҆  трапе́зꙋ и҆ свѣ́щникъ прⷭ҇то́лъ бж҃їй и҆ пала́тꙋ, и҆  мо́стъ, преводѧ́щїй къ бж҃е́ственной жи́зни, пою́щыѧ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
И҆́ный. І҆рмо́съ: Ѻ҆трокѡ́въ пѣ́снь: 
Распина́етсѧ хрⷭ҇то́съ, и҆ ѡ҆живлѧ́емь а҆́зъ пою̀  со ѻ҆́троки: бл҃гослови́те дѣла̀ гдⷭ҇нѧ гдⷭ҇а и҆  превозноси́те є҆го̀ во вѣ́ки. 
Мі́ръ ѿ тлѝ распѧ́тїемъ твои́мъ и҆зба́вивыйсѧ,  пое́тъ со ѻ҆́троки: бл҃гослови́те дѣла̀ гдⷭ҇нѧ гдⷭ҇а и҆  превозноси́те є҆го̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Трⷪ҇це равносла́вимаѧ, пресꙋ́щнаѧ  є҆ди́нице, ѻ҆́ч҃е, и҆ сн҃е, и҆ дш҃е, сп҃сѝ вѣ́рою  пою́щыѧ тѧ̀. (л. тѳ҃і) 
Бг҃оро́диченъ: Ржⷭ҇твꙋ̀ чⷭ҇тыѧ бцⷣы покланѧ́юсѧ,  поѧ̀ со ѻ҆́троки: бл҃гослови́те дѣла̀ гдⷭ҇нѧ гдⷭ҇а, и҆  превозноси́те є҆го̀ во вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Пою̀ тво́й крⷭ҇тъ, и҆́мже спа́слъ мѧ̀ є҆сѝ  хрⷭ҇тѐ, поѧ̀ со ѻ҆́троки: бл҃гослови́те дѣла̀ гдⷭ҇нѧ  гдⷭ҇а, и҆ превозноси́те є҆го̀ во вѣ́ки. 
І҆рмо́съ: Ѻ҆трокѡ́въ пѣ́снь воспои́мъ хрⷭ҇тꙋ̀,  пою́ще съ ни́ми: да бл҃гослови́тъ всѧ̀ тва́рь гдⷭ҇а, и҆  превозно́ситъ во всѧ̑ вѣ́ки. 
Пѣ́снь ѳ҃. 
І҆рмо́съ: Ѡ҆́бразъ чи́стагѡ: 
Ви́дѣ и҆лїа̀ гдⷭ҇а въ то́нцѣ вѣ́трѣ,  и҆стончи́въ пе́рвѣе пло́ть мл҃твами и҆ посто́мъ:  є҆мꙋ́же поревнова́вши дꙋшѐ моѧ̀, ѿве́ржи сла́дости  дебєльства̀, ꙗ҆́кѡ да оу҆́зриши жела́емаго. 
На дре́во возне́съ пе́рвѣе мѡѷсе́й ѕмі́ѧ сп҃се,  воѡбража́ше твоѐ воздви́женїе, є҆́же на крⷭ҇тѣ̀  пребл҃гі́й: и҆́мже ꙗ҆дови́тыѧ ѕло́бы ѕмі́евы, и҆зба́вилъ  є҆сѝ всѧ̑ ꙗ҆зы́ки покланѧ́ющыѧсѧ тебѣ̀. 
Во гро́бѣ оу҆ны́нїѧ лежа̀, ѡ҆тѧгча́ющїй и҆мѣ́ѧ  ка́мень недоꙋмѣ́нїѧ: присноживо́тнагѡ не разꙋмѣ́ѧ,  сп҃се сло́ва твоегѡ̀, и҆ стра́ха твоегѡ̀ не чꙋ́вствꙋѧ,  оу҆ще́дри мѧ̀ и҆ сп҃сѝ твое́ю бл҃гостїю, многомлⷭ҇тиве. 
Бг҃оро́диченъ: Всѣ́хъ превы́шшаѧ влⷣчце,  страсте́й мѧ̀ ѕло́бы вы́шша покажѝ, сла́вѧща тѧ̀  всеи́стиннꙋю бцⷣꙋ, и҆ пою́ща ржⷭ҇тво̀ твоѐ чⷭ҇таѧ,  непостиже́нїемъ, бг҃ора́дованнаѧ, почита́емое. 
И҆́ный. І҆рмо́съ: Безсѣ́меннагѡ зача́тїѧ: 
Распина́ешисѧ, и҆ сп҃са́еши мѧ̀: оу҆мира́еши, и҆  ѡ҆живлѧ́еши мѧ̀. ѽ бл҃гоꙋтро́бїѧ, ѽ чл҃вѣколю́бїѧ  твоегѡ̀! (л. тѳ҃і ѡ҆б.) кто̀ ви́дѣ, кто̀ слы́ша, влⷣкꙋ  за раба̀ прїе́млюща сме́рть поно́снꙋю; но сла́ва  неизрече́ннѣй бл҃гости твое́й гдⷭ҇и. 
Со́лнце ꙗ҆́кѡ ви́дѣ тѧ̀ распина́ема, за́йде:  ка́кѡ бо сїѧ́ло бы, оу҆кори́знꙋ ви́дѧ зижди́телѧ  своегѡ̀; ꙗ҆́кѡ и҆ тва́рь всѧ̀ преклонѧ́ема,  распина́телємъ вопїѧ́ше молча́щи: ꙗ҆́кѡ ты̀ бг҃ъ є҆сѝ  всѣ́хъ, а҆́ще и҆ пло́тїю стра́стенъ. 
Трⷪ҇ченъ: Є҆ди́нагѡ є҆динороди́телю,  є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ  свѣ́те, свѣ́та сїѧ́нїе: и҆ є҆ди́ный є҆ди́нѣ  є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь, вои́стиннꙋ  сы́й: ѽ трⷪ҇це є҆ди́нице ст҃а́ѧ, сп҃си́ мѧ бг҃осло́вѧща  тѧ̀. 
Бг҃оро́диченъ: Чꙋ́до ржⷭ҇тва̀ твоегѡ̀  оу҆дивлѧ́етъ мѧ̀ всенепоро́чнаѧ, ка́кѡ зачина́еши  безсѣ́меннѡ неѡб̾име́ннаго; рцы̀, ка́кѡ дѣ́вствꙋеши,  ро́ждши ꙗ҆́кѡ мт҃и; є҆́же па́че є҆стества̀ вѣ́рою  прїе́мь, рожде́нномꙋ поклони́сѧ: є҆ли̑ка хо́щетъ бо, и҆  мо́жетъ. 
Сла́ва тебѣ̀ бж҃е на́шъ, сла́ва тебѣ̀. 
На́съ ра́ди под̾ѧ́тъ тво́й кі́йждо оу҆́дъ  стрⷭ҇ть: оу҆даре́нїе, глава̀: лани̑ты, заꙋше́нїе:  рꙋ́цѣ, пригвожде́нїе, и҆ рє́бра копїѐ: и҆зрѧ́днѣе же  крⷭ҇тъ. но сла́ва неизрече́нномꙋ бл҃гоꙋтро́бїю твоемꙋ̀  сп҃се на́шъ. 
І҆рмо́съ: Безсѣ́меннагѡ зача́тїѧ рождество̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стества̀. тѣ́мже тѧ̀ всѝ  ро́ди ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Свѣти́ленъ гла́са. 
На стїхо́внѣ, самогла́сенъ, два́жды. Гла́съ и҃: 
Съ разбо́йники на крⷭ҇тѣ̀ пригвозди́выйсѧ хрⷭ҇тѐ  бж҃е, и҆ ꙗ҆́звою твое́ю человѣ́ческое є҆стество̀  и҆сцѣли́вый, не пре́зри менѐ, въ мы́слєнныѧ  пꙋтедержа́тели, и҆ въ разбо́йники безплѡ́тныѧ впа́дшаго,  и҆ добродѣ́тели ѿ ни́хъ совлече́ннаго, и҆ лю́тѣ  оу҆ѧ́звеннаго, ни ѿ (л. т҃к) є҆ди́нагѡ же ѿ  прпⷣбныхъ и҆сцѣли́тисѧ возмо́гшаго: и҆́сполꙋ бо ме́ртвъ  є҆́смь, кратча́йшїй и҆мѣ́ѧ жи́зни ѡ҆ста́нокъ, на тѧ̀  и҆мѣ́ѧй є҆ди́нꙋ наде́ждꙋ, мє́ртвымъ живо́тъ  подаю́щаго: но ѡ҆бвѧжи́ ми стрꙋ́пы, твою̀ и҆ска́павъ  мнѣ̀ бл҃гость, є҆ди́не чл҃вѣколю́бче. 
Мч҃нченъ: Что́ вы нарече́мъ ст҃і́и; херꙋві́мы ли;  ꙗ҆́кѡ на ва́съ почи́лъ є҆́сть хрⷭ҇то́съ. серафі́мы ли;  ꙗ҆́кѡ непреста́ннѡ просла́висте є҆го̀. а҆́гг҃лы ли;  тѣ́ла бо ѿврати́стесѧ. си̑лы ли; дѣ́йствꙋете бо  чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нїѧ,  моли́те сп҃сти́сѧ дꙋша́мъ на́шымъ. 
Сла́ва, и҆ ны́нѣ, крⷭ҇тобг҃оро́диченъ, гла́съ  то́йже 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ѽ та́инства но́вагѡ! ѽ  оу҆жа́снагѡ начина́нїѧ! дв҃а глаго́лаше, на крⷭ҇тѣ̀ тѧ̀  ꙗ҆́кѡ ви́дѣ, посредѣ̀ двою̀ разбѡ́йникꙋ ѡ҆бѣ́шена,  є҆го́же неболѣ́зненнѡ оу҆жа́снѡ породѝ, пла́каше  глаго́лющи: оу҆вы̀ мнѣ̀ ча́до любе́знѣйшее, ка́кѡ тѧ̀  лю́тый наро́дъ и҆ небл҃года́рный ко крⷭ҇тꙋ̀ пригвоздѝ; 
На а҃-мъ часѣ̀, каѳі́смы нѣ́сть. На г҃-мъ часѣ̀,  каѳі́сма ѳ҃і. 
На ѕ҃-мъ часѣ̀, к҃. На ѕ҃-мъ же часѣ̀: тропа́рь  прⷪ҇ро́чества, гла́съ и҃: 
Препѣ́тый є҆сѝ хрⷭ҇тѐ бж҃е на́шъ, поколеба́ѧй  зе́млю, за є҆́же ѡ҆брати́ти и҆ сп҃стѝ живꙋ́щыѧ на не́й:  и҆ па́ки оу҆твержда́ѧй ю҆̀ за свою̀ бл҃гость и҆  неизрече́нное бл҃гоꙋтро́бїе, мл҃твами бцⷣы поми́лꙋй  на́съ. 
Прокі́менъ, ѱало́мъ р҃, гла́съ д҃: Млⷭ҇ть и҆  сꙋ́дъ воспою̀ тебѣ̀ гдⷭ҇и. Сті́хъ: Пою̀ и҆ разꙋмѣ́ю  въ пꙋтѝ непоро́чнѣ. (л. т҃к) 
Прⷪ҇ро́чества и҆са́їина чте́нїе. [Глава̀ м҃є, ст.  а҃і-з҃]. 
Та́кѡ глаго́летъ гдⷭ҇ь бг҃ъ, ст҃ы́й і҆и҃левъ,  сотвори́вый грѧдꙋ̑щаѧ: вопроси́те менѐ ѡ҆ сынѣ́хъ  мои́хъ, и҆ ѡ҆ дще́рехъ мои́хъ, и҆ ѡ҆ дѣ́лѣхъ рꙋкꙋ̀  моє́ю заповѣ́дите мнѣ̀. А҆́зъ сотвори́хъ зе́млю и҆  человѣ́ка на не́й, а҆́зъ рꙋко́ю мое́ю оу҆тверди́хъ  нб҃о, а҆́зъ всѣ̑мъ ѕвѣзда́мъ заповѣ́дахъ. А҆́зъ  возста́вихъ є҆го̀ съ пра́вдою цр҃ѧ̀, и҆ всѝ пꙋтїѐ  є҆гѡ̀ пра́вы. се́й сози́ждетъ гра́дъ мо́й, и҆ плѣне́нїе  люде́й мои́хъ возврати́тъ, не по мздѣ̀, ни по дарѡ́мъ,  речѐ гдⷭ҇ь саваѡ́ѳъ. Та́кѡ глаго́летъ гдⷭ҇ь саваѡ́ѳъ:  оу҆трꙋди́сѧ є҆гѵ́петъ, и҆ кꙋ̑пли є҆ѳїѡ́пскїѧ, и҆  саваі́мстїи мꙋ́жи высо́цыи къ тебѣ̀ пре́йдꙋтъ, и҆ тебѣ̀  бꙋ́дꙋтъ рабѝ, и҆ въ слѣ́дъ тебѐ по́йдꙋтъ свѧ́зани  оу҆́зами рꙋчны́ми, и҆ пре́йдꙋтъ къ тебѣ̀, и҆  покло́нѧтсѧ тебѣ̀, и҆ въ тебѣ̀ помо́лѧтсѧ, ꙗ҆́кѡ въ  тебѣ̀ бг҃ъ є҆́сть, и҆ рекꙋ́тъ: нѣ́сть бг҃а ра́звѣ  тебѐ. Ты́ бо є҆сѝ бг҃ъ, и҆ не вѣ́дѣхомъ, бг҃ъ  і҆и҃левъ сп҃съ. Постыдѧ́тсѧ и҆ посра́мѧтсѧ всѝ  проти́вѧщїисѧ є҆мꙋ̀, и҆ по́йдꙋтъ въ стꙋдѣ̀:  ѡ҆бновлѧ́йтесѧ ко мнѣ̀ ѻ҆́строви. І҆и҃ль сп҃са́етсѧ ѿ  гдⷭ҇а сп҃се́нїемъ вѣ́чнымъ: не постыдѧ́тсѧ, ни  посра́мѧтсѧ да́же до вѣ́ка ктомꙋ̀. 
Прокі́менъ, ѱало́мъ р҃а, гла́съ д҃: Гдⷭ҇и  оу҆слы́ши мл҃твꙋ мою̀, и҆ во́пль мо́й къ тебѣ̀ да  прїи́детъ. Сті́хъ: Не ѿвратѝ лица̀ твоегѡ̀ ѿ  менѐ. 
На ѳ҃-мъ часѣ̀ каѳі́смы нѣ́сть. (л. тк҃а) 
Въ пѧто́къ ве́чера, 
стїхосло́вимъ каѳі́смꙋ и҃і. По ѻ҆бы́чномъ же  стїхосло́вїи, на Гдⷭ҇и воззва́хъ, поста́вимъ стїхѡ́въ  і҃, и҆ пое́мъ самогла́сенъ, гла́съ ѕ҃, два́жды: 
Ꙗ҆́кѡ ѿ і҆ерⷭ҇ли́ма твои́хъ бж҃е́ственныхъ  за́повѣдей и҆сходѧ̀, и҆ къ страсте́мъ і҆ерїхѡ́нскимъ  дости́гъ, сла́вою безче́стїѧ жите́йскихъ попече́нїй  привлече́нъ, въ разбо́йничєскїѧ впадо́хъ по́мыслы,  сн҃оположе́нїѧ бл҃года́ти ри́зы ѿ ни́хъ совлеко́хсѧ, и҆  ра́нами ꙗ҆́кѡ бездꙋ́шенъ лежꙋ̀. сщ҃е́нникъ же прише́дъ  ꙗ҆́звꙋ ви́дѣвъ не внѧ́тъ: и҆ леѵі́тъ, и҆ то́й  возгнꙋша́всѧ ми́мѡ и҆́де. ты́ же гдⷭ҇и, ѿ дв҃ы  неизрече́ннѡ вопло́щьсѧ, и҆злїѧ́нїемъ ѿ спаси́тельнагѡ  ребра̀ твоегѡ̀, во́льнѣ и҆злїѧ́вшїѧсѧ кро́ве и҆ воды̀,  ꙗ҆́коже є҆ле́й и҆ска́павъ хрⷭ҇тѐ бж҃е, стрꙋ́пы ꙗ҆́звъ  мои́хъ мѧ́гкостїю стѧгнѝ, и҆ къ нбⷭ҇номꙋ совокꙋпѝ  ли́кꙋ, ꙗ҆́кѡ милосе́рдъ. 
Мꙋ́чениченъ: Мч҃нцы твоѝ гдⷭ҇и, не ѿверго́шасѧ  тебѐ, ни ѿстꙋпи́ша ѿ за́повѣдей твои́хъ: тѣ́хъ  мл҃твами поми́лꙋй на́съ. 
Та́же пое́мъ стїхи̑ры подѡ́бны, прест҃ы́ѧ бцⷣы г҃,  творѧ́ще ѧ҆̀ з҃, гла́съ ѕ҃. 
Подо́бенъ: Всю̀ ѿложи́вше: 
Совѣ́тъ превѣ́чный ѿкрыва́ѧ тебѣ̀  ѻ҆трокови́це, гаврїи́лъ предста̀, тебѐ лобза́ѧ и҆  вѣща́ѧ: ра́дꙋйсѧ, землѐ ненасѣ́ѧннаѧ. ра́дꙋйсѧ,  кꙋпино̀ неѡпали́маѧ. ра́дꙋйсѧ, глꙋбино̀ неꙋдобозри́маѧ.  ра́дꙋйсѧ, мо́сте къ нб҃сє́мъ преводѧ́й, и҆ лѣ́ствице  высо́каѧ, ю҆́же і҆а́кѡвъ ви́дѣ. ра́дꙋйсѧ, бж҃е́ственнаѧ  рꙋ́чко ма́нны. ра́дꙋйсѧ, разрѣше́нїе клѧ́твы. ра́дꙋйсѧ,  а҆да́мово воззва́нїе, съ тобо́ю гдⷭ҇ь. (л. тк҃а ѡ҆б.) 
Ꙗ҆влѧ́еши ми сѧ ꙗ҆́кѡ человѣ́къ, глаго́летъ  нетлѣ́ннаѧ ѻ҆трокови́ца ко а҆рхїстрати́гꙋ: и҆ ка́кѡ  вѣща́еши глаго́лы па́че человѣ́ка; со мно́ю бо ре́клъ  є҆сѝ бг҃ꙋ бы́ти, и҆ всели́тисѧ во оу҆тро́бꙋ мою̀. и҆  ка́кѡ бꙋ́дꙋ, глаго́ли мѝ, село̀ простра́нное, и҆ мѣ́сто  сщ҃е́нїѧ, херꙋві́мы превосходѧ́щагѡ; да не прельсти́ши  менѐ ле́стїю, не позна́хъ бо сла́сти, бра́кꙋ є҆́смь  неприча́стна: ка́кѡ оу҆̀бо ѻ҆троча̀ рождꙋ̀; 
Бг҃ъ и҆дѣ́же хо́щетъ, побѣжда́етсѧ є҆стества̀  чи́нъ, глаго́летъ безпло́тный: и҆ ꙗ҆̀же па́че человѣ́ка  содѣва́ютсѧ, мои̑мъ вѣ́рꙋй и҆́стиннымъ глаго́лѡмъ,  всест҃а́ѧ пренепоро́чнаѧ. ѻ҆на́ же возопѝ: бꙋ́ди мнѣ̀  ны́нѣ по глаго́лꙋ твоемꙋ̀, и҆ рождꙋ̀ безпло́тнаго,  пло́ть ѿ менѐ заи́мствовавшаго, ꙗ҆́кѡ да возведе́тъ  человѣ́ка, ꙗ҆́кѡ є҆ди́нъ си́ленъ, въ пе́рвое  достоѧ́нїе, съ растворе́нїемъ. 
Сла́ва, и҆ ны́нѣ, гла́съ в҃: Є҆́же ѿ вѣ́ка  та́инство ѿкрыва́етсѧ дне́сь, и҆ сн҃ъ бж҃їй, сн҃ъ  чл҃вѣ́чь быва́етъ: да хꙋ́ждшее воспрїи́мъ, пода́стъ мѝ  лꙋ́чшее. солга́сѧ дре́вле а҆да́мъ, и҆ бг҃ъ вожделѣ́въ  [бы́ти], не бы́сть, чл҃вѣ́къ быва́етъ бг҃ъ, да бг҃а  а҆да́ма содѣ́лаетъ. да весели́тсѧ тва́рь, да  ликовствꙋ́етъ є҆стество̀, ꙗ҆́кѡ а҆рха́гг҃лъ дв҃ѣ со  стра́хомъ предстои́тъ, и҆ є҆́же ра́дꙋйсѧ, прино́ситъ  печа́ли сопроти́вное. за милосе́рдїе млⷭ҇ти  вочеловѣ́чивыйсѧ бж҃е на́шъ, сла́ва тебѣ̀. 
А҆́ще ли не соверша́етсѧ послѣ́дованїе  преждесщ҃е́нныхъ, пое́мъ стїхи̑ры бцⷣы на и҃. На  стїхо́внѣ самогла́сенъ днѐ, два́жды, и҆ мꙋ́чениченъ.  Сла́ва, и҆ ны́нѣ: Ѧ҆зы́ка є҆гѡ́же не вѣ́дѧше:  пи́санъ на хвали́техъ въ сꙋббѡ́тꙋ. Вхо́дъ. Свѣ́те  ти́хїй: 
Прокі́менъ, ѱало́мъ р҃в, гла́съ д҃: Ще́дръ и҆  млⷭ҇тивъ гдⷭ҇ь, долготерпѣли́въ и҆ многомлⷭ҇тивъ.  Сті́хъ Бл҃гословѝ дꙋшѐ моѧ̀ гдⷭ҇а, и҆ всѧ̑  внꙋ́трєннѧѧ моѧ̑, и҆́мѧ ст҃о́е є҆гѡ̀. (л. тк҃в) 
Бытїѧ̀ чте́нїе. [Глава̀ к҃в, ст. а҃-и҃і.] 
Бы́сть по глаго́лѣхъ си́хъ, бг҃ъ и҆скꙋша́ше  а҆враа́ма, и҆ речѐ є҆мꙋ̀: а҆враа́ме, а҆враа́ме. и҆  речѐ: сѐ а҆́зъ. И҆ речѐ: поймѝ сы́на твоего̀  возлю́бленнаго, є҆го́же возлюби́лъ є҆сѝ, і҆саа́ка, и҆  и҆дѝ на зе́млю высо́кꙋ, и҆ вознесѝ є҆го̀ та́мѡ во  всесожже́нїе, на є҆ди́нꙋ ѿ го́ръ, и҆̀хже тѝ ре́хъ.  Воста́въ же а҆враа́мъ оу҆́трѡ, ѡ҆сѣдла̀ ѻ҆слѧ̀ своѐ.  поѧ́тъ же съ собо́ю два̀ ѻ҆́трѡчища, и҆ і҆саа́ка сы́на  своего̀, и҆ растни́въ дрова̀ во всесожже́нїе, воста́въ  и҆́де, и҆ прїи́де на мѣ́сто, є҆́же речѐ є҆мꙋ̀ бг҃ъ,  въ тре́тїй де́нь. И҆ воззрѣ́въ а҆враа́мъ ѻ҆чи́ма  свои́ма, ви́дѣ мѣ́сто и҆здале́че. И҆ речѐ а҆враа́мъ  ѻ҆трокѡ́мъ свои̑мъ: сѧ́дите здѣ̀ со ѻ҆слѧ́темъ: а҆́зъ  же и҆ дѣ́тищъ по́йдемъ до ѻ҆́ндѣ, и҆ поклони́вшесѧ,  возврати́мсѧ къ ва́мъ. Взѧ́ же а҆враа́мъ дрова̀  всесожже́нїѧ, и҆ возложѝ на і҆саа́ка сы́на своего̀: взѧ́  же въ рꙋ́ки и҆ ѻ҆́гнь, и҆ но́жъ, и҆ и҆до́ста ѻ҆́ба  вкꙋ́пѣ. Рече́ же і҆саа́къ ко а҆враа́мꙋ ѻ҆тцꙋ̀ своемꙋ̀:  ѻ҆́тче. ѻ҆́нъ же речѐ: что́ є҆сть ча́до; речѐ же:  сѐ ѻ҆́гнь и҆ дрова̀, гдѣ́ є҆сть ѻ҆вча̀ є҆́же во  всесожже́нїе; Рече́ же а҆враа́мъ: бг҃ъ оу҆́зритъ себѣ̀  ѻ҆вча̀ во всесожже́нїе ча́до. ше́дше же ѻ҆́ба вкꙋ́пѣ,  Прїидо́ста на мѣ́сто, є҆́же речѐ є҆мꙋ̀ бг҃ъ: и҆  созда̀ та́мѡ а҆враа́мъ же́ртвенникъ, и҆ возложѝ дрова̀:  и҆ свѧза́въ і҆саа́ка сы́на своего̀, возложѝ є҆го̀ на  же́ртвенникъ верхꙋ̀ дро́въ. И҆ прострѐ а҆враа́мъ рꙋ́кꙋ  свою̀, взѧ́ти но́жъ закла́ти сы́на своего̀. И҆ воззва̀  и҆̀ а҆́гг҃лъ гдⷭ҇нь съ нб҃сѐ, и҆ речѐ: а҆враа́ме,  а҆враа́ме. ѻ҆́нъ же речѐ: сѐ а҆́зъ. И҆ речѐ: да не  возложи́ши рꙋкѝ твоеѧ̀ на ѻ҆́трочища, нижѐ да  сотвори́ши є҆мꙋ̀ что̀: ны́нѣ бо позна́хъ, ꙗ҆́кѡ  бои́шисѧ ты̀ бг҃а, и҆ не пощадѣ́лъ є҆сѝ сы́на твоегѡ̀  возлю́бленнагѡ менѐ ра́ди. И҆ воззрѣ́въ (л. тк҃в ѡ҆б.)  а҆враа́мъ ѻ҆чи́ма свои́ма ви́дѣ, и҆ сѐ ѻ҆ве́нъ  є҆ди́нъ держи́мый рога́ма въ са́дѣ саве́къ: и҆ и҆́де  а҆враа́мъ, и҆ взѧ̀ ѻ҆вна̀, и҆ вознесѐ є҆го̀ во  всесожже́нїе вмѣ́стѡ і҆саа́ка сы́на своегѡ̀. И҆ наречѐ  а҆враа́мъ и҆́мѧ мѣ́стꙋ томꙋ̀, гдⷭ҇ь ви́дѣ: да рекꙋ́тъ  дне́сь, на горѣ̀ гдⷭ҇ь ꙗ҆ви́сѧ. И҆ воззва̀ а҆́гг҃лъ  гдⷭ҇нь а҆враа́ма втори́цею съ нб҃сѐ, Глаго́лѧ: мно́ю  самѣ́мъ клѧ́хсѧ, глаго́летъ гдⷭ҇ь, є҆гѡ́же ра́ди  сотвори́лъ є҆сѝ глаго́лъ се́й, и҆ не пощадѣ́лъ є҆сѝ  сн҃а твоегѡ̀ возлю́бленнагѡ менѐ ра́ди. Вои́стиннꙋ  бл҃гословѧ̀ бл҃гословлю́ тѧ, и҆ оу҆множа́ѧ оу҆мно́жꙋ  сѣ́мѧ твоѐ, ꙗ҆́кѡ ѕвѣ́зды нбⷭ҇ныѧ, и҆ ꙗ҆́кѡ песо́къ  вскра́й мо́рѧ, и҆ наслѣ́дитъ сѣ́мѧ твоѐ гра́ды  сꙋпоста́тѡвъ. И҆ бл҃гословѧ́тсѧ ѡ҆ сѣ́мени твое́мъ всѝ  ꙗ҆зы́цы земні́и, зане́же послꙋ́шалъ є҆сѝ гла́са  моегѡ̀. 
Прокі́менъ, ѱало́мъ р҃г, гла́съ д҃: Ꙗ҆́кѡ  возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростїю  сотвори́лъ є҆сѝ. Сті́хъ: Бл҃гословѝ дꙋшѐ моѧ̀  гдⷭ҇а, гдⷭ҇и бж҃е мо́й, возвели́чилсѧ є҆сѝ ѕѣлѡ̀. 
При́тчей чте́нїе. [Глава̀ з҃і, ст. з҃і-к҃и: глава̀  и҃і, ст. а҃-є҃.] 
Бра́тїѧ въ нꙋ́ждахъ поле́зни да бꙋ́дꙋтъ: сегѡ́ бо  ра́ди ражда́ютсѧ. Мꙋ́жъ безꙋ́менъ пле́щетъ и҆ ра́дꙋетсѧ  себѣ̀, ꙗ҆́коже порꙋча́ѧйсѧ и҆спорꙋ́читъ дрꙋ́га своего̀,  на свои́хъ же оу҆стна́хъ ѻ҆́гнь сокро́вищствꙋетъ.  Грѣхолю́бецъ ра́дꙋетсѧ сва́рѡмъ: а҆ жестокосе́рдый не  оу҆срѧ́щетъ бл҃ги́хъ. Мꙋ́жъ оу҆добопрело́жный  ѧ҆зы́комъ, впаде́тъ въ ѕла̑ѧ: се́рдце же безꙋ́мнагѡ  болѣ́знь стѧжа́вшемꙋ є҆̀: Не весели́тсѧ ѻ҆те́цъ ѡ҆  сы́нѣ ненака́заннѣмъ: сы́нъ же мꙋ́дръ весели́тъ ма́терь  свою̀. Се́рдце веселѧ́щеесѧ благоимѣ́тисѧ твори́тъ:  мꙋ́жꙋ же печа́льнꙋ засы́шꙋтъ кѡ́сти. Прїе́млющемꙋ да́ры  непра́веднѡ въ нѣ̑дра не пред̾ꙋспѣва́ютъ пꙋтїѐ: (л.  тк҃г) нечести́вый же оу҆клонѧ́етъ пꙋти̑ пра́вды. Лицѐ  разꙋ́мно мꙋ́жа премꙋ́дра, ѻ҆́чи же безꙋ́мнагѡ на  конца́хъ землѝ. Гнѣ́въ ѻ҆тцꙋ̀ сы́нъ безꙋ́менъ, и҆  болѣ́знь ро́ждшей є҆го̀. Тщеты̀ твори́ти мꙋ́жꙋ  пра́веднꙋ не добро̀: нижѐ преподо́бно навѣ́товати  властє́мъ пра́вєднымъ. И҆́же щади́тъ глаго́лъ  произнестѝ же́стокъ, разꙋ́менъ: долготерпѣли́вый же  мꙋ́жъ премꙋ́дръ, лꙋ́чше и҆́щꙋщагѡ наꙋ́ки. Несмы́сленномꙋ  вопроси́вшꙋ ѡ҆ мꙋ́дрости, мꙋ́дрость вмѣни́тсѧ: нѣ́ма же  кто̀ себѐ твори́тъ, возмни́тсѧ разꙋ́менъ бы́ти. Вины̀  и҆́щетъ мꙋ́жъ хотѧ̀ ѿлꙋчи́тисѧ ѿ дрꙋгѡ́въ, на всѧ́кое  же вре́мѧ поноси́мь бꙋ́детъ. Не тре́бꙋетъ премꙋ́дрости  мꙋ́жъ скꙋдоꙋ́менъ, занѐ па́че во́дитсѧ безꙋ́мїемъ.  Є҆гда̀ прїи́детъ нечести́вый во глꙋбинꙋ̀ ѕѡ́лъ,  неради́тъ: нахо́дитъ же є҆мꙋ̀ безче́стїе и҆ поноше́нїе.  Вода̀ глꙋбока̀ сло́во въ се́рдцѣ мꙋ́жа: рѣка́ же  и҆зска́чꙋщаѧ и҆ и҆сто́чникъ жи́зни. Чꙋди́тисѧ лицꙋ̀  нечести́вагѡ не добро̀, нижѐ преподо́бно оу҆клонѧ́ти  пра́ведное на сꙋдѣ̀. 
И҆ про́чее послѣ́дованїе преждесщ҃е́нныхъ. На  трапе́зѣ пїе́мъ вїно̀, трꙋда̀ ра́ди бдѣ́ннагѡ хотѧ́щагѡ  бы́ти.  
Повече́рїе же ма́лое, и҆ полꙋ́нощницꙋ, пое́мъ въ  ке́ллїахъ.  
Канѡ́нъ ме́ртвенъ гла́са пое́мъ во гробни́цѣ. 

(л. тк҃г ѡ҆б.) 
Въ сꙋббѡ́тꙋ пѧ́тыѧ седми́цы, на оу҆́трени, 
зна́менаетъ въ ча́съ четве́ртый но́щи, моле́бнагѡ  ра́ди послѣ́дованїѧ а҆ка́ѳїста. И҆ собра́вшесѧ въ  цр҃ковь: бл҃гослови́вшꙋ і҆ере́ю, начина́емъ оу҆́треню,  ꙗ҆́коже предписа́сѧ нача́ло оу҆́трени въ четверто́къ  вели́кагѡ канѡ́на: ли́стъ сч҃д на ѡ҆боро́тѣ. По  шестоѱа́лмїи, Бг҃ъ гдⷭ҇ь: во гла́съ и҃, и҆ пое́мъ  три́жды тропа́рь ко́снѡ. 
Гла́съ и҃: 
Повелѣ́нное та́йнѡ прїе́мъ въ ра́зꙋмѣ, въ  кро́вѣ і҆ѡ́сифовѣ тща́нїемъ предста̀ безпло́тный,  глаго́лѧ неискꙋсобра́чнѣй: приклони́вый схожде́нїемъ  нб҃са̀, вмѣща́етсѧ неизмѣ́ннѡ ве́сь въ тѧ̀. є҆го́же и҆  ви́дѧ въ ложесна́хъ твои́хъ прїе́мша ра́бїй зра́къ,  оу҆жаса́юсѧ зва́ти тебѣ̀: ра́дꙋйсѧ невѣ́сто  неневѣ́стнаѧ. 
Та́же стїхосло́вимъ каѳі́смꙋ ѱалти́ра ѕ҃і:  Речѐ гдⷭ҇ь гдⷭ҇ви моемꙋ̀: И҆ по и҆сполне́нїи сеѧ̀,  є҆ктенїа̀ ма́лаѧ, и҆ пое́мъ конда́къ на средѣ̀, со  сладкопѣ́нїемъ, ко́снѡ. Гла́съ и҃: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ  тѝ рабѝ твоѝ бцⷣе: но ꙗ҆́кѡ и҆мꙋ́щаѧ держа́вꙋ  непобѣди́мꙋю, ѿ всѧ́кихъ на́съ бѣ́дъ свободѝ, да  зове́мъ тѝ: Ра́дꙋйсѧ невѣ́сто неневѣ́стнаѧ. 
На не́мже кади́тъ дїа́конъ ст҃ы̑ѧ і҆кѡ̑ны, и҆  бра́тїю, по чи́нꙋ. На про́чихъ же то́чїю настоѧ́телѧ и҆  ли́ки. И҆ чте́мъ і҆́косѡвъ и҆ кондакѡ́въ ѕ҃. Стои́мъ на  чте́нїи. Ті́и же і҆́косы сꙋ́ть по а҆лфави́тꙋ: сі́есть,  к҃д, и҆ глаго́лютсѧ ѿ і҆ере́а во ст҃о́мъ ѻ҆лтарѣ̀. 
[А] І҆́косъ а҃: А҆́гг҃лъ предста́тель съ  нб҃сѐ по́сланъ бы́сть, рещѝ бцⷣѣ: ра́дꙋйсѧ! и҆ со  безпло́тнымъ гла́сомъ воплоща́ема тѧ̀ зрѧ̀ гдⷭ҇и,  оу҆жаса́шесѧ и҆ стоѧ́ше, зовы́й къ не́й такова̑ѧ:  ра́дꙋйсѧ, є҆́юже ра́дость возсїѧ́етъ: (л. тк҃д)  ра́дꙋйсѧ, є҆́юже клѧ́тва и҆сче́знетъ. ра́дꙋйсѧ, па́дшагѡ  а҆да́ма воззва́нїе: ра́дꙋйсѧ, сле́зъ є҆́ѵиныхъ  и҆збавле́нїе. ра́дꙋйсѧ, высото̀ неꙋдобовосходи́маѧ  человѣ́ческими по́мыслы: ра́дꙋйсѧ, глꙋбино̀  неꙋдобозри́маѧ и҆ а҆́гг҃льскима ѻ҆чи́ма. ра́дꙋйсѧ,  ꙗ҆́кѡ є҆сѝ цр҃е́во сѣда́лище: ра́дꙋйсѧ, ꙗ҆́кѡ  но́сиши носѧ́щаго всѧ̑. ра́дꙋйсѧ, ѕвѣздо̀ ꙗ҆влѧ́ющаѧ  сл҃нце: ра́дꙋйсѧ, оу҆тро́бо бж҃е́ственнагѡ воплоще́нїѧ.  ра́дꙋйсѧ, є҆́юже ѡ҆бновлѧ́етсѧ тва́рь: ра́дꙋйсѧ, є҆́юже  покланѧ́емсѧ творцꙋ̀. Ра́дꙋйсѧ невѣ́сто  неневѣ́стнаѧ. 
[В] Конда́къ в҃: Ви́дѧщи ст҃а́ѧ себѐ въ  чистотѣ̀, глаго́летъ гаврїи́лꙋ де́рзостнѡ: пресла́вное  твоегѡ̀ гла́са неꙋдобопрїѧ́тельно дꙋшѝ мое́й  ꙗ҆влѧ́етсѧ: безсѣ́меннагѡ бо зача́тїѧ ржⷭ҇тво̀ ка́кѡ  глаго́леши, зовы́й: А҆ллилꙋ́їа. 
[Г] І҆́косъ в҃: Ра́зꙋмъ недоразꙋмѣва́емый,  разꙋмѣ́ти дв҃а и҆́щꙋщи, возопѝ къ слꙋжа́щемꙋ: и҆з̾  бокꙋ̀ чи̑стꙋ, сн҃ꙋ ка́кѡ є҆́сть роди́тисѧ мо́щно, рцы́  ми; къ не́йже ѻ҆́нъ речѐ со стра́хомъ, ѻ҆ба́че зовы́й  си́це: ра́дꙋйсѧ, совѣ́та неизрече́ннагѡ таи́ннице:  ра́дꙋйсѧ, молча́нїѧ просѧ́щихъ вѣ́ро. ра́дꙋйсѧ, чꙋде́съ  хрⷭ҇то́выхъ нача́ло: ра́дꙋйсѧ, велѣ́нїй є҆гѡ̀  глави́зно. ра́дꙋйсѧ, лѣ́ствице нбⷭ҇наѧ, є҆́юже сни́де  бг҃ъ: ра́дꙋйсѧ, мо́сте преводѧ́й сꙋ́щихъ ѿ землѝ на  нб҃о. ра́дꙋйсѧ, а҆́гг҃лѡвъ многословꙋ́щее чꙋ́до: ра́дꙋйсѧ  бѣсѡ́въ многоплаче́вный стрꙋ́пе. ра́дꙋйсѧ, свѣ́тъ  неизрече́ннѡ роди́вшаѧ: ра́дꙋйсѧ, є҆́же ка́кѡ, ни  є҆ди́нагоже наꙋчи́вшаѧ. ра́дꙋйсѧ, премꙋ́дрыхъ  превосходѧ́щаѧ ра́зꙋмъ: ра́дꙋйсѧ, вѣ́рныхъ ѡ҆зарѧ́ющаѧ  смы́слы. Ра́дꙋйсѧ невѣ́сто неневѣ́стнаѧ. 
[Д] Конда́къ г҃: Си́ла вы́шнѧгѡ ѡ҆сѣнѝ тогда̀ къ  зача́тїю браконеискꙋ́снꙋю, и҆ бл҃гоплѡ́днаѧ тоѧ̀  ложесна̀, ꙗ҆́кѡ село̀ показа̀ сла́дкое, всѣ̑мъ  хотѧ́щымъ жа́ти сп҃се́нїе, внегда̀ пѣ́ти си́це:  А҆ллилꙋ́їа. (л. тк҃д ѡ҆б.) 
[Е] І҆́косъ г҃: И҆мꙋ́щи бг҃опрїѧ́тнꙋю дв҃а  оу҆тро́бꙋ, востечѐ ко є҆лїсаве́ти: млⷣнцъ же ѻ҆́ноѧ  а҆́бїе позна́въ сеѧ̀ цѣлова́нїе, ра́довашесѧ, и҆  и҆гра́ньми ꙗ҆́кѡ пѣ́сньми вопїѧ́ше къ бцⷣѣ: ра́дꙋйсѧ,  ѻ҆́трасли неꙋвѧда́емыѧ розго̀: ра́дꙋйсѧ, плода̀  безсме́ртнагѡ стѧжа́нїе. ра́дꙋйсѧ, дѣ́лателѧ дѣ́лающаѧ  чл҃вѣколю́бца: ра́дꙋйсѧ, сади́телѧ жи́зни на́шеѧ  ро́ждшаѧ. ра́дꙋйсѧ, ни́во, растѧ́щаѧ гобзова́нїе  щедро́тъ: ра́дꙋйсѧ, трапе́зо, носѧ́щаѧ ѻ҆би́лїе  ѡ҆чище́нїй. ра́дꙋйсѧ, ꙗ҆́кѡ ра́й пи́щный процвѣта́еши:  ра́дꙋйсѧ, ꙗ҆́кѡ приста́нище дꙋша́мъ гото́виши. ра́дꙋйсѧ,  прїѧ́тное мл҃твы кади́ло: ра́дꙋйсѧ, всегѡ̀ мі́ра  ѡ҆чище́нїе. ра́дꙋйсѧ, бж҃їе къ смє́ртнымъ бл҃говоле́нїе:  ра́дꙋйсѧ, сме́ртныхъ къ бг҃ꙋ дерзнове́нїе. Ра́дꙋйсѧ  невѣ́сто неневѣ́стнаѧ. 
[З] Конда́къ д҃: Бꙋ́рю внꙋ́трь и҆мѣ́ѧ помышле́нїй  сꙋмни́тельныхъ, цѣломꙋ́дренный і҆ѡ́сифъ смѧте́сѧ, къ  тебѣ̀ зрѧ̀ небра́чнѣй, и҆ бракоѡкра́дованнꙋю помышлѧ́ѧ,  непоро́чнаѧ: оу҆вѣ́дѣвъ же твоѐ зача́тїе ѿ дх҃а  ст҃а, речѐ: А҆ллилꙋ́їа. 
И҆ па́ки конда́къ: Взбра́нной воево́дѣ: Чте́мъ  ѿ сло́ва а҆ка́ѳїста, на даѧ̑нїѧ два̀. Та́же  стїхосло́вимъ непоро́чны, и҆ є҆ктенїа̀. 
И҆ па́ки глаго́лемъ конда́къ: Взбра́нной  воево́дѣ: И҆ дрꙋгі̑ѧ і҆́косы и҆ кондакѝ, ѕ҃: 
[И] І҆́косъ д҃: Слы́шаша па́стырїе а҆́гг҃лѡвъ  пою́щихъ плотско́е хрⷭ҇то́во прише́ствїе, и҆ те́кше  ꙗ҆́кѡ къ па́стырю, ви́дѧтъ сего̀ ꙗ҆́кѡ а҆́гнца  непоро́чна, во чре́вѣ мр҃і́инѣ оу҆па́сшасѧ, ю҆́же  пою́ще рѣ́ша: ра́дꙋйсѧ, а҆́гнца и҆ па́стырѧ мт҃и:  ра́дꙋйсѧ, дво́ре слове́сныхъ ѻ҆ве́цъ. ра́дꙋйсѧ,  неви́димыхъ врагѡ́въ мꙋче́нїе: ра́дꙋйсѧ, ра́йскихъ  две́рей ѿверзе́нїе. ра́дꙋйсѧ, ꙗ҆́кѡ нбⷭ҇наѧ сра́дꙋютсѧ  земны̑мъ: ра́дꙋйсѧ, ꙗ҆́кѡ зємна́ѧ сликовствꙋ́ютъ  нбⷭ҇нымъ. ра́дꙋйсѧ, а҆пⷭ҇лѡвъ немѡ́лчнаѧ оу҆ста̀:  ра́дꙋйсѧ, страстоте́рпцєвъ (л. тк҃є) непобѣди́маѧ  де́рзосте. ра́дꙋйсѧ, тве́рдое вѣ́ры оу҆твержде́нїе:  ра́дꙋйсѧ, свѣ́тлое бл҃года́ти позна́нїе. ра́дꙋйсѧ,  є҆́юже ѡ҆бнажи́сѧ а҆́дъ: ра́дꙋйсѧ, є҆́юже ѡ҆блеко́хомсѧ  сла́вою. Ра́дꙋйсѧ невѣ́сто неневѣ́стнаѧ. 
[Ѳ] Конда́къ є҃: Бг҃оте́чнꙋю ѕвѣздꙋ̀  оу҆зрѣ́вше волсвѝ, тоѧ̀ послѣ́доваша зарѝ: и҆ ꙗ҆́кѡ  свѣти́льникъ держа́ще ю҆̀, то́ю и҆спыта́хꙋ крѣ́пкаго  царѧ̀: и҆ дости́гше непостижи́маго, возра́довашасѧ є҆мꙋ̀  вопїю́ще: А҆ллилꙋ́їа. 
[І] І҆́косъ є҃: Ви́дѣша ѻ҆́троцы халде́йстїи на  рꙋкꙋ̀ дв҃и́чꙋ, созда́вшаго рꙋка́ма человѣ́ки, и҆ влⷣкꙋ  разꙋмѣва́юще є҆го̀, а҆́ще и҆ ра́бїй прїѧ́тъ зра́къ,  потща́шасѧ дармѝ послꙋжи́ти є҆мꙋ̀, и҆ возопи́ти  бл҃гослове́ннѣй: ра́дꙋйсѧ, ѕвѣзды̀ незаходи́мыѧ мт҃и:  ра́дꙋйсѧ, зарѐ та́инственнагѡ днѐ. ра́дꙋйсѧ, пре́лести  пе́щь оу҆гаси́вшаѧ: ра́дꙋйсѧ, трⷪ҇цы таи́нники  просвѣща́ющаѧ. ра́дꙋйсѧ, мꙋчи́телѧ безчеловѣ́чнаго  и҆змета́ющаѧ ѿ нача́льства: ра́дꙋйсѧ, гдⷭ҇а  чл҃вѣколю́бца показа́вшаѧ хрⷭ҇та̀. ра́дꙋйсѧ,  ва́рварскагѡ и҆збавлѧ́ющаѧ слꙋже́нїѧ: ра́дꙋйсѧ, тимѣ́нїѧ  и҆з̾има́ющаѧ дѣ́лъ. ра́дꙋйсѧ, ѻ҆гнѧ̀ поклоне́нїе  оу҆гаси́вшаѧ: ра́дꙋйсѧ, пла́мене страсте́й  и҆змѣнѧ́ющаѧ. ра́дꙋйсѧ, вѣ́рныхъ наста́внице  цѣломꙋ́дрїѧ: ра́дꙋйсѧ, всѣ́хъ родѡ́въ весе́лїе.  Ра́дꙋйсѧ невѣ́сто неневѣ́стнаѧ. 
[К] Конда́къ ѕ҃: Проповѣ̑дницы бг҃оно́снїи бы́вше  волсвѝ, возврати́шасѧ въ вавѷлѡ́нъ, сконча́вше твоѐ  прⷪ҇ро́чество: и҆ проповѣ́давше тѧ̀ хрⷭ҇та̀ всѣ̑мъ,  ѡ҆ста́виша и҆́рѡда ꙗ҆́кѡ бꙋесло́вѧща, не вѣ́дꙋща  пѣ́ти: А҆ллилꙋ́їа. 
[Л] І҆́косъ ѕ҃: Возсїѧ́вый во є҆гѵ́птѣ  просвѣще́нїе и҆́стины, ѿгна́лъ є҆сѝ лжѝ тьмꙋ̀:  і҆́дѡли бо є҆гѡ̀ сп҃се, не терпѧ́ще твоеѧ̀ крѣ́пости,  падо́ша. си́хъ же и҆зба́вльшїисѧ вопїѧ́хꙋ къ бцⷣѣ:  ра́дꙋйсѧ, и҆справле́нїе человѣ́кѡвъ: ра́дꙋйсѧ,  низпаде́нїе бѣсѡ́въ. ра́дꙋйсѧ, пре́лести держа́вꙋ  попра́вшаѧ: (л. тк҃є ѡ҆б.) ра́дꙋйсѧ, і҆́дѡльскꙋю ле́сть  ѡ҆бличи́вшаѧ. ра́дꙋйсѧ мо́ре, потопи́вшее фараѡ́на  мы́сленнаго: ра́дꙋйсѧ, ка́меню, напои́вшїй жа́ждꙋщыѧ  жи́зни. ра́дꙋйсѧ, ѻ҆́гненный сто́лпе, наставлѧ́ѧй сꙋ́щыѧ  во тьмѣ̀: ра́дꙋйсѧ, покро́ве мі́рꙋ, ши́ршїй ѻ҆́блака.  ра́дꙋйсѧ пи́ще, ма́нны прїе́мнице: ра́дꙋйсѧ, сла́дости  ст҃ы́ѧ слꙋжи́тельнице. ра́дꙋйсѧ, землѐ ѡ҆бѣтова́нїѧ:  ра́дꙋйсѧ, и҆з̾ неѧ́же тече́тъ ме́дъ и҆ млеко̀.  Ра́дꙋйсѧ невѣ́сто неневѣ́стнаѧ. 
[М] Конда́къ з҃: Хотѧ́щꙋ сѷмеѡ́нꙋ ѿ ны́нѣшнѧгѡ  вѣ́ка преста́витисѧ преле́стнагѡ, вда́лсѧ є҆сѝ ꙗ҆́кѡ  млⷣнцъ томꙋ̀: но позна́лсѧ є҆сѝ є҆мꙋ̀ и҆ бг҃ъ  соверше́нный. тѣ́мже оу҆диви́сѧ твое́й неизрече́ннѣй  премꙋ́дрости, зовы́й: А҆ллилꙋ́їа. 
И҆ па́ки конда́къ: Взбра́нной воево́дѣ: Та́же  чте́мъ про́чее сло́ва а҆ка́ѳїста. Ѱало́мъ н҃. И҆  канѡ́ны: ст҃а́гѡ ѻ҆би́тели со і҆рмосо́мъ на ѕ҃: и҆  прест҃ы́ѧ бцⷣы на ѕ҃. 
Творе́нїе господи́на і҆ѡ́сифа, є҆гѡ́же  краестро́чїе: Ра́дости прїѧ́телище, тебѣ̀ подоба́етъ  ра́доватисѧ є҆ди́нѣй. 
[А҆́ще ли хра́мъ бцⷣы, пое́мъ канѡ́нъ пра́здника  бцⷣы со і҆рмосо́мъ на в҃і. і҆рмосы̀ по два́жды:  тропарѝ на і҃.] Гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̀: 
[Х] Хрⷭ҇то́вꙋ кни́гꙋ ѡ҆дꙋшевле́ннꙋю,  запечатлѣ́ннꙋю тѧ̀ дх҃омъ, вели́кїй а҆рха́гг҃лъ чⷭ҇таѧ,  зрѧ̀ возглаша́ше тѝ: ра́дꙋйсѧ, ра́дости прїѧ́телище,  є҆́юже прама́тернѧѧ клѧ́тва разрѣши́тсѧ. 
[А] А҆да́мово и҆справле́нїе, ра́дꙋйсѧ дв҃о  бг҃оневѣ́сто, а҆́дово оу҆мерщвле́нїе ра́дꙋйсѧ  всенепоро́чнаѧ, пала́то всѣ́хъ цр҃ѧ̀: ра́дꙋйсѧ,  прⷭ҇то́ле ѻ҆́гненный вседержи́телѧ. 
[Р] Цвѣ́те неꙋвѧда́емый, ра́дꙋйсѧ є҆ди́на  прозѧ́бшаѧ ꙗ҆́блоко бл҃гово́нное. ра́дꙋйсѧ ро́ждшаѧ  бл҃гоꙋха́нїе є҆ди́нагѡ цр҃ѧ̀. ра́дꙋйсѧ неискꙋсобра́чнаѧ,  мі́рови сп҃се́нїе. (л. тк҃ѕ) 
[А] Чистоты̀ сокро́вище, ра́дꙋйсѧ, є҆́юже ѿ  паде́нїѧ на́шегѡ воста́хомъ. ра́дꙋйсѧ, сладкоꙋха́нный  крі́не влⷣчце, вѣ́рныхъ бл҃гоꙋха́ѧй, кади́ло  бл҃гово́нное, и҆ мѵ́ро многоцѣ́нное. 
Катава́сїа: Ѿве́рзꙋ оу҆ста̀ моѧ̑, и҆  напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆  ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀  чꙋдеса̀. 
Пѣ́снь г҃. 
І҆рмо́съ: Твоѧ̑ пѣсносло́вцы бцⷣе: 
[С] Кла́съ прозѧ́бшаѧ бж҃е́ственный, ꙗ҆́кѡ ни́ва  неѡра́ннаѧ ꙗ҆́вѣ, ра́дꙋйсѧ ѡ҆дꙋшевле́ннаѧ трапе́зо,  хлѣ́бъ живо́тный вмѣ́щшаѧ. ра́дꙋйсѧ, живѡ́тныѧ воды̀  и҆сто́чниче неистоща́емый влⷣчце. 
[Д] Ю҆́нице ю҆нца̀ ро́ждшаѧ непоро́чнаго, ра́дꙋйсѧ  вѣ̑рнымъ. ра́дꙋйсѧ а҆́гнице, ро́ждшаѧ бж҃їѧго а҆́гнца,  взе́млющаго мі́ра всегѡ̀ прегрѣшє́нїѧ. ра́дꙋйсѧ те́плое  ѡ҆чисти́лище. 
[О] Оу҆́тро свѣтлѣ́йшее, ра́дꙋйсѧ є҆ди́на  сл҃нца носѧ́щаѧ хрⷭ҇та̀ свѣ́та жили́ще. ра́дꙋйсѧ, тьмꙋ̀  разрꙋши́вшаѧ, и҆ мра̑чныѧ бѣ́сы ѿню́дъ ѿгна́вшаѧ. 
[Х] Ра́дꙋйсѧ, две́ре є҆ди́на, є҆́юже сло́во  про́йде є҆ди́но, верєѝ и҆ врата̀ а҆́дѡва, влⷣчце,  ржⷭ҇тво́мъ твои́мъ сокрꙋши́вшаѧ. ра́дꙋйсѧ бж҃е́ственный  вхо́де сп҃са́емыхъ, бг҃оневѣ́сто. 
Катава́сїа: Твоѧ̑ пѣсносло́вцы бцⷣе, живы́й и҆  незави́стный и҆сто́чниче, ли́къ себѣ̀ совокꙋ́пльшыѧ  дх҃о́внѡ оу҆твердѝ, въ бж҃е́ственнѣй твое́й сла́вѣ  вѣнцє́въ сла́вы сподо́би. 
Є҆ктенїа̀ ма́лаѧ. И҆ по возгла́сѣ, конда́къ:  Взбра́нной воево́дѣ: И҆ чте́мъ дрꙋгі̑ѧ ше́сть  і҆́косѡвъ и҆ кондакѡ́въ. 
[Н] І҆́косъ з҃: Но́вꙋю показа̀ тва́рь ꙗ҆́вльсѧ  зижди́тель, на́мъ И҆ ѿ негѡ̀ бы́вшымъ, и҆з̾  безсѣ́менныѧ прозѧ́бъ оу҆тро́бы, (л. тк҃ѕ ѡ҆б.) и҆  сохрани́въ ю҆̀, ꙗ҆́коже бѣ̀, нетлѣ́ннꙋ. да чꙋ́до  ви́дѧще воспои́мъ ю҆̀, вопїю́ще: ра́дꙋйсѧ, цвѣ́те  нетлѣ́нїѧ: ра́дꙋйсѧ, вѣ́нче воздержа́нїѧ. ра́дꙋйсѧ,  воскрⷭ҇нїѧ ѡ҆́бразъ ѡ҆блиста́ющаѧ: ра́дꙋйсѧ, а҆́гг҃льское  житїѐ ꙗ҆влѧ́ющаѧ. ра́дꙋйсѧ дре́во свѣтлоплодови́тое,  ѿ негѡ́же пита́ютсѧ вѣ́рнїи: ра́дꙋйсѧ дре́во  бл҃госѣнноли́ственное, и҆́мже покрыва́ютсѧ мно́зи.  ра́дꙋйсѧ, во чре́вѣ носѧ́щаѧ и҆зба́вителѧ плѣнє́ннымъ:  ра́дꙋйсѧ, ро́ждшаѧ наста́вника заблꙋ́ждшымъ. ра́дꙋйсѧ,  сꙋдїѝ првⷣнагѡ оу҆моле́нїе: ра́дꙋйсѧ, мно́гихъ  согрѣше́нїй проще́нїе. ра́дꙋйсѧ, ѻ҆де́ждо наги́хъ  дерзнове́нїѧ: ра́дꙋйсѧ, любы̀ всѧ́кое жела́нїе  побѣжда́ющаѧ. Ра́дꙋйсѧ невѣ́сто неневѣ́стнаѧ. 
[Ѯ] Конда́къ и҃: Стра́нное ржⷭ҇тво̀ ви́дѣвше,  оу҆страни́мсѧ мі́ра, оу҆́мъ на нб҃са̀ прело́жше: сегѡ́  бо ра́ди высо́кїй бг҃ъ, на землѝ ꙗ҆ви́сѧ смире́нный  человѣ́къ, хотѧ́й привлещѝ къ высотѣ̀, томꙋ̀  вопїю́щыѧ: А҆ллилꙋ́їа. 
[О] І҆́косъ и҃: Ве́сь бѣ̀ въ ни́жнихъ, и҆  вы́шнихъ ника́коже ѿстꙋпѝ неѡпи́санное сло́во:  снизхожде́нїе бо бж҃е́ственное, не прехожде́нїе же  мѣ́стное бы́сть, и҆ ржⷭ҇тво̀ ѿ дв҃ы бг҃опрїѧ́тныѧ,  слы́шащїѧ сїѧ̑: ра́дꙋйсѧ, бг҃а невмѣсти́магѡ  вмѣсти́лище: ра́дꙋйсѧ, честна́гѡ та́инства двє́ри.  ра́дꙋйсѧ, невѣ́рныхъ сꙋмни́тельное слы́шанїе: ра́дꙋйсѧ,  вѣ́рныхъ и҆звѣ́стнаѧ похвало̀. ра́дꙋйсѧ, колесни́це  прест҃а́ѧ, сꙋ́щагѡ на херꙋві́мѣхъ: ра́дꙋйсѧ, селе́нїе  пресла́вное, сꙋ́щагѡ на серафі́мѣхъ. ра́дꙋйсѧ,  проти̑внаѧ въ то́жде собра́вшаѧ: ра́дꙋйсѧ, дв҃ство и҆  ржⷭ҇тво̀ сочета́вшаѧ. ра́дꙋйсѧ, є҆́юже разрѣши́сѧ  престꙋпле́нїе: ра́дꙋйсѧ, є҆́юже ѿве́рзесѧ ра́й.  ра́дꙋйсѧ, ключꙋ̀ црⷭ҇твїѧ хрⷭ҇то́ва: ра́дꙋйсѧ, наде́ждо  бла̑гъ вѣ́чныхъ. Ра́дꙋйсѧ невѣ́сто неневѣ́стнаѧ. 
[П] Конда́къ ѳ҃: Всѧ́кое є҆стество̀ а҆́гг҃льское  оу҆диви́сѧ, вели́комꙋ твоегѡ̀ вочл҃вѣ́ченїѧ дѣ́лꙋ:  непристꙋ́пнаго бо (л. тк҃з) ꙗ҆́кѡ бг҃а, зрѧ́ше всѣ̑мъ  пристꙋ́пнаго человѣ́ка, на́мъ оу҆́бѡ спребыва́юща,  слы́шаща же ѿ всѣ́хъ: А҆ллилꙋ́їа. 
[Р] І҆́косъ ѳ҃: Вѣті̑ѧ многовѣща̑нныѧ, ꙗ҆́кѡ  ры̑бы безгла̑сныѧ, ви́димъ ѡ҆ тебѣ̀ бцⷣе:  недоꙋмѣва́ютъ бо глаго́лати, є҆́же ка́кѡ, и҆ дв҃а  пребыва́еши, и҆ роди́ти возмогла̀ є҆сѝ; мы́ же  та́инствꙋ дивѧ́щесѧ, вѣ́рнѡ вопїе́мъ: ра́дꙋйсѧ,  премꙋ́дрости бж҃їѧ прїѧ́телище: ра́дꙋйсѧ, промышле́нїѧ  є҆гѡ̀ сокро́вище. ра́дꙋйсѧ, любомꙋ̑дрыѧ немꙋ̑дрыѧ  ꙗ҆влѧ́ющаѧ: ра́дꙋйсѧ, хитрословє́сныѧ безсловє́сныѧ  ѡ҆блича́ющаѧ: ра́дꙋйсѧ, ꙗ҆́кѡ ѡ҆бꙋѧ́ша лю́тїи  взыска́телє: ра́дꙋйсѧ, ꙗ҆́кѡ оу҆вѧдо́ша баснотво́рцы.  ра́дꙋйсѧ, а҆ѳїнє́йскаѧ плетє́нїѧ растерза́ющаѧ:  ра́дꙋйсѧ, ры̑барскїѧ мрє́жи и҆сполнѧ́ющаѧ. ра́дꙋйсѧ,  и҆з̾ глꙋбины̀ невѣ́дѣнїѧ и҆звлача́ющаѧ: ра́дꙋйсѧ,  мнѡ́ги въ ра́зꙋмѣ просвѣща́ющаѧ. ра́дꙋйсѧ, кораблю̀  хотѧ́щихъ сп҃сти́сѧ: ра́дꙋйсѧ, приста́нище жите́йскихъ  пла́ванїй. Ра́дꙋйсѧ невѣ́сто неневѣ́стнаѧ. 
[С] Конда́къ і҃: Сп҃стѝ хотѧ̀ мі́ръ, и҆́же  всѣ́хъ оу҆краси́тель, къ семꙋ̀ самоѡбѣтова́нъ прїи́де,  и҆ па́стырь сы́й ꙗ҆́кѡ бг҃ъ, на́съ ра́ди ꙗ҆ви́сѧ по  на́мъ человѣ́къ: подо́бнымъ бо подо́бное призва́въ,  ꙗ҆́кѡ бг҃ъ слы́шитъ: А҆ллилꙋ́їа. 
И҆ па́ки конда́къ: Взбра́нной воево́дѣ: 
Сѣда́ленъ, гла́съ а҃. Подо́бенъ: Гро́бъ тво́й: 
Вели́кїй во́инъ невеще́ственныхъ а҆́гг҃лѡвъ, во  гра́дъ назаре́тъ, предста́въ цр҃ѧ̀ возвѣща́етъ твоего̀  чⷭ҇таѧ, и҆ вѣкѡ́въ гдⷭ҇а: ра́дꙋйсѧ, глаго́лѧ тебѣ̀,  бл҃гослове́ннаѧ мр҃і́е, непостижи́маѧ и҆ несказа́ннаѧ  глꙋбино̀, человѣ́кѡвъ воззва́нїе. 
Сла́ва, и҆ ны́нѣ, то́йже. И҆ па́ки чте́нїе. (л.  тк҃з ѡ҆б.) 
Пѣ́снь д҃. 
І҆рмо́съ: Сѣдѧ́й въ сла́вѣ, на прⷭ҇то́лѣ  бж҃ества̀: 
[Е] Во гла́сѣхъ пѣ́нїй, дв҃о тебѣ̀ вопїе́мъ  всепѣ́таѧ: ра́дꙋйсѧ, тꙋ́чнаѧ горо̀ и҆ оу҆сыре́ннаѧ  дх҃омъ. ра́дꙋйсѧ свѣ́щниче, и҆ ста́мно ма́ннꙋ носѧ́щаѧ,  оу҆слажда́ющаѧ всѣ́хъ бл҃гочести́выхъ чꙋ̑вства. 
[І] Ѡ҆чисти́лище мі́рꙋ, ра́дꙋйсѧ, пречⷭ҇таѧ  влⷣчце. ра́дꙋйсѧ лѣ́ствице, ѿ землѝ всѣ́хъ  возвы́сившаѧ бл҃года́тїю. ра́дꙋйсѧ мо́сте, вои́стиннꙋ  преводѧ́й всѣ́хъ ѿ сме́рти къ животꙋ̀ пою́щихъ тѧ̀. 
[О] Нб҃съ превы́шшаѧ, ра́дꙋйсѧ, землѝ  ѡ҆снова́нїе, въ твои́хъ ложесна́хъ пречⷭ҇таѧ, нетрꙋ́днѡ  носи́вшаѧ. ра́дꙋйсѧ червлени́це, багрѧни́цꙋ бж҃е́ственнꙋю  ѡ҆мочи́вшаѧ, ѿ крове́й твои́хъ, цр҃е́ви си́ламъ. 
[Н] Законода́вца ро́ждшаѧ и҆́стиннаго, ра́дꙋйсѧ  влⷣчце, беззакѡ́нїѧ всѣ́хъ тꙋ́не ѡ҆чища́ющаго.  недовѣ́домаѧ глꙋбино̀, высото̀ неизрече́ннаѧ,  браконеискꙋ́снаѧ, є҆́юже мы̀ ѡ҆божи́хомсѧ. 
[С] Тѧ̀ и҆спле́тшꙋю мі́рови нерꙋкоплете́нный  вѣне́цъ пѣсносло́вимъ, ра́дꙋйсѧ, тебѣ̀ дв҃о зовꙋ́ще:  храни́лище всѣ́хъ и҆ ѡ҆гражде́нїе, и҆ оу҆твержде́нїе,  и҆ сщ҃е́нное прибѣ́жище. 
Катава́сїа: Сѣдѧ́й въ сла́вѣ, на прⷭ҇то́лѣ  бж҃ества̀, во ѻ҆́блацѣ ле́гцѣ, прїи́де і҆и҃съ  пребж҃е́ственный, нетлѣ́нною дла́нїю, и҆ сп҃сѐ  зовꙋ́щыѧ: сла́ва хрⷭ҇тѐ си́лѣ твое́й. 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ: 
[Ѻ] Пꙋ́ть ро́ждшаѧ жи́зни, ра́дꙋйсѧ  пренепоро́чнаѧ, ѿ пото́па грѣхо́внагѡ мі́ръ спа́сшаѧ:  ра́дꙋйсѧ бг҃оневѣ́сто, слы́шанїе и҆ глаго́ланїе  стра́шное: ра́дꙋйсѧ пребыва́нїе влⷣки тва́ри. (л. тк҃и) 
[І] Крѣ́пость и҆ оу҆твержде́нїе человѣ́кѡвъ,  ра́дꙋйсѧ пречⷭ҇таѧ, мѣ́сто ѡ҆сщ҃е́нїѧ сла́вы,  оу҆мерщвле́нїе а҆́дово, черто́же всесвѣ́тлый. ра́дꙋйсѧ  а҆́гг҃лѡвъ ра́досте: ра́дꙋйсѧ по́моще вѣ́рнѡ молѧ́щихсѧ  тебѣ̀. 
[П] Ѻ҆гнеѡбра́знаѧ колесни́це сло́ва, ра́дꙋйсѧ  влⷣчце, ѡ҆дꙋшевле́нный раю̀, дре́во посредѣ̀ и҆мꙋ́щи  жи́зни гдⷭ҇а, є҆гѡ́же сла́дость ѡ҆животворѧ́етъ вѣ́рою  причаща́ющихсѧ, и҆ тлѝ подклони́вшихсѧ. 
[Р] Оу҆крѣплѧ́еми си́лою твое́ю, вѣ́рнѡ  вопїе́мъ тѝ: ра́дꙋйсѧ, гра́де всѣ́хъ цр҃ѧ̀, пресла̑внаѧ  и҆ достослы̑шаннаѧ ѡ҆ не́йже глагѡ́лана бы́ша ꙗ҆́вѣ,  горо̀ несѣко́маѧ: ра́дꙋйсѧ глꙋбино̀ неизмѣ́римаѧ. 
[Е] Простра́нное селе́нїе сло́ва, ра́дꙋйсѧ  пречⷭ҇таѧ, сосꙋ́де, бж҃е́ственный би́серъ произве́дшаѧ.  ра́дꙋйсѧ, всечꙋ́дное всѣ́хъ къ бг҃ꙋ примире́нїе,  бл҃жа́щихъ тѧ̀ бцⷣе всегда̀. 
Катава́сїа: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми бг҃а,  и҆ родила̀ є҆сѝ безлѣ́тнаго сн҃а, всѣ̑мъ  воспѣва́ющымъ тѧ̀ ми́ръ подава́ющаѧ. 
Здѣ̀ престае́тъ канѡ́нъ ст҃а́гѡ ѻ҆би́тели. 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечⷭ҇тно́е: 
[П] Черто́же сло́ва нескве́рный, вина̀ всѣ́хъ  ѡ҆боже́нїѧ, ра́дꙋйсѧ пречⷭ҇таѧ, прⷪ҇ро́кѡвъ ѡ҆глаше́нїе:  ра́дꙋйсѧ, а҆пⷭ҇лѡвъ оу҆добре́нїе. 
[Е] Ѿ тебѐ роса̀ оу҆ка́нꙋ, пла́мень  многобо́жїѧ оу҆гаси́вшаѧ. тѣ́мъ вопїе́мъ тѝ: ра́дꙋйсѧ,  рꙋно̀ ѡ҆дꙋшевле́нное, є҆́же гедеѡ́нъ, дв҃о, предви́дѣ. 
[І] Сѐ тебѣ̀ [дв҃о] ра́дꙋйсѧ, зове́мъ:  приста́нище на́мъ бꙋ́ди вла́ющымсѧ, и҆ ѡ҆ти́шїе въ  пꙋчи́нѣ скорбе́й, и҆ собла́знѡвъ всѣ́хъ бори́телѧ. (л.  тк҃и ѡ҆б.) 
[Х] Ра́дости вина̀, ѡ҆бл҃годатѝ на́шъ по́мыслъ,  є҆́же зва́ти тебѣ̀: ра́дꙋйсѧ неѡпали́маѧ кꙋпино̀,  ѻ҆́блаче всесвѣ́тлый, вѣ̑рныѧ непреста́ннѡ  ѡ҆сѣнѧ́ющїй. 
Та́же четверопѣ́снецъ, є҆гѡ́же краестро́чїе:  Сїѧ̀ пѣ́снь і҆ѡ́сифова. Гла́съ ѕ҃. 
Пѣ́снь ѕ҃. 
І҆рмо́съ: Жите́йское мо́ре воздвиза́емое: 
Пострада́вше мч҃нцы, и҆ ꙗ҆́кѡ ка́менїе  и҆збра́нное по землѝ валѧ́ющесѧ, зижди́тельство всѧ́кое  врага̀ соверше́ннѡ преврати́ша, и҆ хра́ми бг҃а жива́гѡ  ꙗ҆ви́шасѧ. 
Ва́съ мо́лимъ тече́нїе до́брое соверши́вшихъ  мч҃нцы, поста̀ тече́нїе тещѝ на́съ до́брѣ  оу҆крѣпи́те, добродѣ́телей соверше́нїемъ просїѧ́вшихъ. 
Рабы̑ твоѧ̑ влⷣко, преста́вльшыѧсѧ ѿ землѝ къ  тебѣ̀ пребл҃го́мꙋ, твоегѡ̀ црⷭ҇твїѧ сотворѝ ѻ҆́бщники,  бж҃е́ственныхъ мч҃нкъ твои́хъ сщ҃е́нными хода́тайствы,  многомлⷭ҇тиве. 
Бг҃оро́диченъ: Є҆ди́на всепѣ́таѧ, пою́щымъ тѧ̀  вѣ́рнѡ, грѣхѡ́въ ѡ҆ставле́нїе, и҆ дарова́нїй  бж҃е́ственныхъ ча́сть да́тисѧ, всест҃о́мꙋ сло́вꙋ моли́сѧ,  мт҃и дв҃о. 
И҆́ный. І҆рмо́съ, гла́съ є҃: Ѿ ки́та прⷪ҇ро́ка: 
Па́мѧть соверша́юще мч҃нкъ, гдⷭ҇ви возсле́мъ  пѣ̑сни, дне́сь бж҃е́ственнѡ веселѧ́щесѧ. 
Мечє́въ и҆ ѻ҆гнѧ̀ не оу҆боѧ́вшесѧ, дерза́юще въ  вѣ́рѣ стрⷭ҇тоте́рпцы, мꙋчи́тели въ се́мъ оу҆ѧзви́сте. 
Трⷪ҇ченъ: Трⷪ҇цꙋ ли́цы воспѣва́ю тѧ̀, є҆ди́ницѣ  по сꙋществꙋ̀ покланѧ́юсѧ, тебѣ̀ ѻ҆́ч҃е, сн҃е и҆ дш҃е  ст҃ы́й. 
Бг҃оро́диченъ: А҆́гг҃лъ и҆ человѣ̑къ  бл҃гохвале́нїе є҆сѝ, ꙗ҆́кѡ родила̀ є҆сѝ дв҃о  хрⷭ҇та̀, сп҃са дꙋша́мъ на́шымъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. (л. тк҃ѳ) 
Сме́ртїю живо́тъ премѣни́вше, ра́дꙋетесѧ, на  небесѣ́хъ живꙋ́ще, страстоте́рпцы пресла́внїи хрⷭ҇та̀  бг҃а. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Сме́ртїю и҆ живото́мъ ѡ҆блада́ѧй, вѣ́рою  преста́вльшыѧсѧ ѿ житїѧ̀ хрⷭ҇тѐ, со ст҃ы́ми твои́ми  оу҆поко́й. 
І҆рмо́съ: Ѿ ки́та прⷪ҇ро́ка и҆зба́вилъ є҆сѝ,  менѐ же и҆з̾ глꙋбины̀ грѣхѡ́въ возведѝ гдⷭ҇и, и҆  сп҃си́ мѧ. 
Є҆ктенїа̀ ма́лаѧ. 
И҆ па́ки пое́мъ конда́къ: Взбра́нной воево́дѣ: 
И҆ чте́мъ ѡ҆ста́вльшыѧсѧ ше́сть і҆́косѡвъ и҆  кондакѡ́въ. 
[Т] І҆́косъ і҃: Стѣна̀ є҆сѝ дѣ́вамъ бцⷣе  дв҃о, и҆ всѣ̑мъ къ тебѣ̀ прибѣга́ющымъ: и҆́бо нб҃сѐ  и҆ землѝ творе́цъ оу҆стро́и тѧ̀ пречⷭ҇таѧ, все́льсѧ во  оу҆тро́бѣ твое́й, и҆ всѧ̑ приглаша́ти тебѣ̀ наꙋчи́въ:  ра́дꙋйсѧ, сто́лпе дѣ́вства: ра́дꙋйсѧ, две́рь сп҃се́нїѧ:  ра́дꙋйсѧ, нача́льнице мы́сленнагѡ назда́нїѧ: ра́дꙋйсѧ,  пода́тельнице бж҃е́ственныѧ бл҃гости. ра́дꙋйсѧ, ты́ бо  ѡ҆бнови́ла є҆сѝ зача̑тыѧ стꙋ́днѡ: ра́дꙋйсѧ, ты́ бо  наказа́ла є҆сѝ ѡ҆кра́дєнныѧ оу҆мо́мъ. ра́дꙋйсѧ,  тли́телѧ смы́слѡвъ оу҆пражнѧ́ющаѧ: ра́дꙋйсѧ, сѣ́ѧтелѧ  чистоты̀ ро́ждшаѧ. ра́дꙋйсѧ, черто́же безсѣ́меннагѡ  оу҆невѣ́щенїѧ: ра́дꙋйсѧ, вѣ́рныхъ гдⷭ҇ви сочета́вшаѧ.  ра́дꙋйсѧ, до́браѧ младопита́тельнице дѣ́вамъ: ра́дꙋйсѧ,  невѣстокраси́тельнице дꙋ́шъ ст҃ы́хъ. Ра́дꙋйсѧ  невѣ́сто неневѣ́стнаѧ. 
[Ѵ] Конда́къ а҃і: Пѣ́нїе всѧ́кое побѣжда́етсѧ,  спростре́тисѧ тща́щеесѧ ко мно́жествꙋ мно́гихъ щедро́тъ  твои́хъ: равночи̑сленныѧ бо песка̀ пѣ̑сни а҆́ще  прино́симъ тѝ цр҃ю̀ ст҃ы́й, ничто́же соверша́емъ  досто́йно, ꙗ҆̀же да́лъ є҆сѝ на́мъ тебѣ̀ вопїю́щымъ:  А҆ллилꙋ́їа. 
[Ф] І҆́косъ а҃і: Свѣтопрїе́мнꙋю свѣщꙋ̀, сꙋ́щымъ  во тьмѣ̀ ꙗ҆́вльшꙋюсѧ, зри́мъ ст҃ꙋ́ю дв҃ꙋ:  невеще́ственный бо вжига́ющи ѻ҆́гнь, наставлѧ́етъ къ  ра́зꙋмꙋ бж҃е́ственномꙋ всѧ̑, заре́ю (л. тк҃ѳ ѡ҆б.)  оу҆́мъ просвѣща́ющаѧ, зва́нїемъ же почита́емаѧ, си́ми.  ра́дꙋйсѧ, лꙋчѐ оу҆́мнагѡ сл҃нца: ра́дꙋйсѧ, свѣти́ло  незаходи́магѡ свѣ́та. ра́дꙋйсѧ, мо́лнїе дꙋ́шы  просвѣща́ющаѧ: ра́дꙋйсѧ, ꙗ҆́кѡ гро́мъ, врагѝ  оу҆страша́ющаѧ. ра́дꙋйсѧ, ꙗ҆́кѡ многосвѣ́тлое  возсїѧва́еши просвѣще́нїе: ра́дꙋйсѧ, ꙗ҆́кѡ  многотекꙋ́щꙋю и҆сточа́еши рѣкꙋ̀. ра́дꙋйсѧ, кꙋпѣ́ли  живописꙋ́ющаѧ ѡ҆́бразъ: ра́дꙋйсѧ, грѣхо́внꙋю ѿе́млющаѧ  скве́рнꙋ. ра́дꙋйсѧ, ба́не, ѡ҆мыва́ющаѧ со́вѣсть:  ра́дꙋйсѧ ча́ше, че́рплющаѧ ра́дость. ра́дꙋйсѧ, ѡ҆бонѧ́нїе  хрⷭ҇то́ва бл҃гоꙋха́нїѧ: ра́дꙋйсѧ, животѐ та́йнагѡ  весе́лїѧ, ра́дꙋйсѧ невѣ́сто неневѣ́стнаѧ. 
[Х] Конда́къ в҃і: Бл҃года́ть да́ти восхотѣ́въ  долгѡ́въ дре́внихъ, всѣ́хъ долгѡ́въ рѣши́тель  человѣ́кѡмъ, прїи́де собо́ю ко ѿше́дшымъ тогѡ̀  бл҃года́ти: и҆ раздра́въ рꙋкописа́нїе, слы́шитъ ѿ  всѣ́хъ си́це: А҆ллилꙋ́їа. 
[Ѱ] І҆́косъ в҃і: Пою́ще твоѐ ржⷭ҇тво̀,  хва́лимъ тѧ̀ всѝ, ꙗ҆́кѡ ѡ҆дꙋшевле́нный хра́мъ бцⷣе: во  твое́й бо всели́всѧ оу҆тро́бѣ, содержа́й всѧ̑ рꙋко́ю  гдⷭ҇ь, ѡ҆свѧтѝ, просла́ви, наꙋчѝ вопи́ти тебѣ̀  всѣ́хъ: ра́дꙋйсѧ, селе́нїе бг҃а и҆ сло́ва: ра́дꙋйсѧ,  ст҃а́ѧ ст҃ы́хъ бо́льшаѧ. ра́дꙋйсѧ, ковче́же позлаще́нный  дх҃омъ: ра́дꙋйсѧ, сокро́вище живота̀ неистощи́мое.  ра́дꙋйсѧ, честны́й вѣ́нче царе́й бл҃гочести́выхъ:  ра́дꙋйсѧ, честна́ѧ похвало̀ і҆ере́євъ бл҃гоговѣ́йныхъ.  ра́дꙋйсѧ, це́ркве непоколеби́мый сто́лпе: ра́дꙋйсѧ,  ца́рствїѧ нерꙋши́маѧ стѣно̀. ра́дꙋйсѧ, є҆́юже  воздви́жꙋтсѧ побѣ̑ды: ра́дꙋйсѧ, є҆́юже низпа́даютъ  вразѝ. ра́дꙋйсѧ, тѣ́ла моегѡ̀ врачева́нїе: ра́дꙋйсѧ,  дꙋшѝ моеѧ̀ сп҃се́нїе. Ра́дꙋйсѧ невѣ́сто  неневѣ́стнаѧ. 
[Ѡ] Конда́къ г҃і: Ѽ всепѣ́таѧ мт҃и, ро́ждшаѧ  всѣ́хъ ст҃ы́хъ ст҃ѣ́йшее сло́во, ны́нѣшнее прїе́мши  приноше́нїе, ѿ всѧ́кїѧ и҆зба́ви напа́сти всѣ́хъ, и҆  бꙋ́дꙋщїѧ и҆змѝ мꙋ́ки, тебѣ̀ вопїю́щихъ: А҆ллилꙋ́їа. 
Се́й конда́къ глаго́ли три́жды. (л. т҃л) 
И҆ па́ки чте́тсѧ а҃-й і҆́косъ: А҆́гг҃лъ  предста́тель: И҆ па́ки конда́къ: Взбра́нной  воево́дѣ: 
Та́же чтꙋ́тсѧ сѷнаѯа́рїй: пе́рвѣе мине́и: та́же  настоѧ́щїй. 
Стїхѝ: Пѣ́сньми неꙋсы́пными бл҃года́рственнѡ, 
Гра́дъ во бране́хъ бо́дрꙋю пое́тъ  предста́тельницꙋ. 
Въ се́й де́нь несѣда́льнꙋю пѣ́снь пра́зднꙋемъ  прест҃ы́ѧ влⷣчцы на́шеѧ бцⷣы, вины̀ ра́ди сицевы̀:  и҆раклі́ю самодержа́вное гре́ческое нача́льство пра́вѧщꙋ,  хосро́й же пе́рсскїй ца́рь, ви́дѣвъ гре́чєскаѧ ски́птра  смири́вшасѧ, ѿ фѡ́ки царѧ̀ мꙋчи́телѧ, є҆ди́наго ѿ  вельмо́жъ свои́хъ са́рвара и҆́менемъ, съ ты́сѧщами  мно́гими во́инствъ посыла́етъ, всѧ̑ востѡ́чныѧ страны̑  покори́ти себѣ̀. предвари́ бо и҆ пре́жде, ꙗ҆́кѡ де́сѧть  тє́мъ хрїстїа́нъ погꙋби́въ хосро́й: ꙗ҆́кѡ жидовѡ́мъ  прекꙋплѧ́ющымъ и҆̀хъ ѿ негѡ̀ и҆ погꙋблѧ́ющымъ.  Нача́льный же вельмо́жа са́рваръ, восто́ки всѧ̑  поплѣни́въ, пости́же и҆ до сама́гѡ злата́гѡ гра́да,  и҆́же ны́нѣ скꙋта́рь нарица́етсѧ. Ца́рь бо и҆раклі́й  и҆мѣ́нїемъ ѻ҆́бщагѡ зла́та ѡ҆скꙋдѣ́въ сщ҃є́нныѧ  сосꙋ́ды церкѡ́вныѧ на златни̑цы претвори́въ, во  ѿдаѧ́нїе бо́льшее и҆ соверше́ннѣйшее. По  є҆ѵѯі́нскомꙋ же мо́рю съ кораблѝ въ персі̑дскїѧ  страны̑ прише́дъ, потреблѧ́етъ ѧ҆̀: и҆ ѿню́дъ  побѣжда́етсѧ, ѿ негѡ̀ хосро́й съ про́чими во́инствы.  пома́лѣ же и҆ сїро́й сы́нъ хосро́евъ, ѿ ѻ҆тца̀  своегѡ̀ ѿстꙋпи́въ нача́льство себѣ̀ прїе́млетъ, и҆  ѻ҆тца̀ хосро́ѧ оу҆би́въ, царю̀ и҆раклі́ю содрꙋжи́сѧ.  Хага́нъ же мѵ́сѡнскїй, и҆ скѵ́ѳскїй нача́льникъ  оу҆вѣ́дѣвъ ѡ҆ царѣ̀, ꙗ҆́кѡ по мо́рю по́нтскомꙋ  ѿше́лъ є҆́сть разрѣши́въ ми́ръ на гре́ки, полкѝ  тьмочи́слєнныѧ подви́гъ, ѿ за́падныхъ стра́нъ на  кѡнстанті́нь гра́дъ прихо́дитъ, на бг҃а хꙋ̑льныѧ гла́сы  возсыла́ѧ. А҆́бїе же кꙋ́пнѡ мо́ре оу҆́бѡ корабльмѝ,  землѧ́ же пѣ́шими и҆ вса́дники безчи́сленными и҆спо́лнь  бѧ́ше. Се́ргїй же патрїа́рхъ кѡнстанті́нѧ гра́да, лю́ди  мно́гѡ оу҆тѣша́ше, не ѿпа́дати, ни разслаблѧ́тисѧ: но  всѐ оу҆пова́нїе ѿ дꙋшѝ на бг҃а возноси́ти, и҆ на  мт҃рь є҆гѡ̀ пречⷭ҇тꙋю бцⷣꙋ: та́коже и҆ вѡ́носъ (л. т҃л  ѡ҆б.) патрі́кїй, и҆́же тогда̀ гра́дъ пра́влѧше, подѡ́бнаѧ  на ѿвраще́нїе ра́тникѡвъ оу҆строѧ́ше. Подоба́етъ бо и҆  на́мъ съ по́мощїю вы́шнею, и҆ на прили̑чнаѧ  дѣ́йствовати. Патрїа́рхъ же бж҃е́ствєнныѧ і҆кѡ̑ны  бг҃ома́тере, со всѣ́мъ мно́жествомъ носѧ̀ ѡ҆бхожда́ше по  стѣна́мъ свы́ше, и҆ ѿтꙋ́дꙋ оу҆твержде́нїе и҆̀мъ  подава́ѧ. Ꙗ҆́кѡ оу҆́бѡ са́рваръ ѿ восто́ка, хага́нъ  же ѿ за́пада и҆дѧ́ста, сожещѝ ѻ҆крє́стнаѧ гра́да:  патрїа́рхъ же нерꙋкотворе́ннꙋю хрⷭ҇то́вꙋ і҆кѡ́нꙋ, и҆  честна̑ѧ и҆ животворѧ̑щаѧ древа̀, къ семꙋ́ же и҆ честнꙋ́ю  ри́зꙋ бг҃ома́тере носѧ̀, по стѣна́мъ ѡ҆бхожда́ше.  Хага́нъ же скѵ́ѳѧнинъ сꙋ́шею, стѣна́мъ кѡнстанті́нѧ  гра́да напа́даетъ, со мно́жествомъ безчи́сленнымъ,  крѣпкоизрѧ́днѡ ѻ҆рꙋ́жїи оу҆твержде́ни: и҆ толи́ко  мно́жество бѧ́ше, ꙗ҆́кѡ є҆ди́номꙋ гре́чинꙋ съ десѧтмѝ  скѵ́ѳѧны ꙗ҆́вѣ бра́тисѧ. Но неѡбори́маѧ побо́рница,  ѡ҆брѣ́тшимисѧ ма́лыми ѕѣлѡ̀ во́ины въ хра́мѣ є҆ѧ̀,  нарица́емѣмъ пигі́и, мно́жайшыѧ и҆́хъ погꙋбѝ. Ѿсю́дꙋ  же гре́цы дерзнове́нїе прїе́мше, и҆ восплеска́вше, ѿ  воево́ды неѡбори́мыѧ бж҃їѧ мт҃ре, и҆̀хъ при́снѡ до конца̀  побѣжда́хꙋ. Воззрѣ́вше же и҆ на примире́нїе, гра́ждане  ѿраже́ни бы́ша. ѿвѣща́ бо и҆̀мъ хага́нъ: не  прельща́йтесѧ ѡ҆ бз҃ѣ, въ него́же вѣ́рꙋете, всѧ́чески  бо оу҆́трѣ гра́дъ ва́шъ прїимꙋ̀. Гра́ждане же  слы́шавше, рꙋ́ки къ бг҃ꙋ простира́хꙋ. Согласи́вшесѧ  оу҆́бѡ, хага́нъ же и҆ са́рваръ сꙋ́шею и҆ мо́ремъ на  гра́дъ оу҆стремлѧ́ютсѧ, козньмѝ плѣни́ти жела́юще: но  толи́кѡ побѣжде́ни бы́ша ѿ грє́къ, ꙗ҆́коже  недово́льнымъ бы́ти живы̑мъ мє́ртвыѧ жещѝ. Моно́ѯѷла  же ѻ҆рꙋ́жникѡвъ и҆спо́лнена, нѣ́дромъ глаго́лемымъ  ро́гомъ, ко хра́мꙋ бг҃ома́тере сꙋ́щемꙋ во влахе́рнахъ,  бꙋ́ри внеза́пꙋ си́льнѣ мо́рю припа́дши, и҆ раздѣ́льшꙋсѧ  є҆мꙋ̀ въ сѣче́нїе, съ кораблѝ всѣ́ми врагѡ́въ  растлѣ́шасѧ. И҆ бѧ́ше ви́дѣти то̀ пресла́вное  и҆зрѧднодѣ́йствїе пречⷭ҇тыѧ и҆ бг҃ома́тере, всѣ́хъ при  бре́зѣ мо́рѧ сꙋ́щемꙋ во влахе́рнахъ и҆зврѣ̀. Лю́дїе же,  є҆ли́кѡ ско́рѡ врата̀ ѿве́рзше, вкꙋ́пѣ всѧ̑ и҆зби́ша,  и҆ дѣ́ти и҆ жєны̀ на нѧ̀ вмꙋжестви́вшыѧсѧ. Нача̑льницы  же и҆́хъ возврати́шасѧ (л. тл҃а) пла́чꙋще кꙋ́пнѡ и҆  рыда́юще. Бг҃олюби́вїи оу҆́бѡ лю́дїе кѡнстанті́нѧ  гра́да, бг҃ома́тери бл҃годаре́нїе даю́ще, всено́щнꙋю  пѣ́снь, и҆ несѣда́льнꙋю є҆́й воспѣ́ша, ꙗ҆́кѡ ѡ҆  ѻ҆́ныхъ бдѣ́вши, и҆ преесте́ственною си́лою содѣ́ѧвши  на врагѝ побѣ́дꙋ. Ѿто́лѣ оу҆́бѡ на воспомина́нїе  толи́кагѡ и҆ преесте́ственнагѡ чꙋдесѐ це́рковь сицевы́й  пра́здникъ прїѧ́тъ, мт҃ри бж҃їи возлага́ти въ настоѧ́щее  вре́мѧ, є҆гда̀ и҆ повѣ́да бг҃ома́терїю бы́сть.  Несѣда́льное же и҆менова́сѧ, за є҆́же тогда̀ та́кѡ  дѣ́ѧти гра́дскомꙋ же кли́росꙋ, и҆ лю́демъ всѣ̑мъ. По  прехожде́нїи же три́десѧти и҆ шестѝ лѣ́тъ, при  ца́рствѣ кѡнстанті́на пѡгона́та, а҆га́рѧне безчи́сленное  во́инство водѧ́ще, па́ки на кѡнстанті́нь гра́дъ  нападо́ша, и҆ се́дмь лѣ́тъ се́й борю́ще, є҆гда̀ и҆ въ  кѵ́зїческихъ страна́хъ презимова́хꙋ, мнѡ́гїѧ своѧ̑  погꙋби́ша. Та́же ѿре́кшесѧ бра́ни, и҆ съ во́инствомъ  свои́мъ возвраща́ющеесѧ, и҆ бы́вше въ мо́ри нарица́емѣмъ  сѷле́ѡ, всѝ потопи́шасѧ, предста́тельствомъ всечи́стыѧ  и҆ бг҃ома́тере. Но и҆ въ тре́тїе па́ки, при львѣ̀  і҆са́ѵрѣ, а҆га́рѧне па́че мно́жайшихъ тє́мъ число́мъ,  пе́рвѣе оу҆́бѡ пе́рсское разорѧ́ютъ ца́рство, та́же  є҆гѵ́петъ и҆ лївѵ́ю. Ѡ҆бте́кше же и҆ і҆нді́ю, є҆ѳїо́пїю  же и҆ і҆спа́нїю, напослѣ́докъ же и҆ на са́мый ца́рскїй  гра́дъ вою́ютъ, ты́сѧщїю ѻ҆смїю̀ сѡ́тъ корабле́й  носи́ми: ѡ҆крꙋжи́вше оу҆́бѡ є҆го̀, ꙗ҆́кѡ а҆́бїе  расхи́тити є҆го̀ жда́хъ. Гра́дстїи же свѧще́ннїи лю́дїе,  честно́е дре́во честна́гѡ и҆ животворѧ́щагѡ крⷭ҇та̀, и҆  чⷭ҇тнꙋ́ю і҆кѡ́нꙋ бг҃ома́тере ѻ҆диги́трїи ѡ҆бносѧ́ще,  стѣ́нꙋ ѡ҆крꙋжа́хꙋ, со слеза́ми бг҃а оу҆милостивлѧ́юще.  Возмечта́сѧ оу҆́бѡ, си́це а҆га́рѧнѡмъ на двѣ̀ ча̑сти  раздѣли́тисѧ: и҆ ѻ҆́вїи оу҆́бѡ на бо́лгары вою́ютъ, и҆  та́мѡ па́даютъ вѧ́щше двою̀ тмꙋ̀: ѻ҆́вїи же  ѡ҆ста́вльшесѧ на ца́рь гра́дъ прїитѝ, возбрани́вшесѧ же  ѿ вери́ги, бы́вшїѧ ѿ гала́ты до стѣ́нъ царѧ̀ гра́да.  Восплы́вшымъ же нѣ́гдѣ до мѣ́ста нарица́емагѡ  сѡсѳе́нъ, та́мѡ вѣ́трꙋ сѣ́вернꙋ возвѣ́ѧвшꙋ, мно́ги  кораблѝ и҆́хъ сокрꙋши́шасѧ, и҆ погибо́ша: ѡ҆ста́вльшїисѧ  же въ гла́дъ ѕѣ́льный впадо́ша, ꙗ҆́кѡ и҆ пло́темъ  человѣ́чєскимъ прикоснꙋ́тисѧ, и҆ ка́лъ (л. тл҃а ѡ҆б.)  мѣси́ти и҆ ꙗ҆́сти. Та́же бѣжа́вше, и҆ во є҆ге́йскꙋю  пꙋчи́нꙋ дости́гше, кораблецы̀ своѧ̑ всѧ̑, и҆ самѣ́хъ  себѐ глꙋбинѣ̀ морско́й преда́ша: гра́дъ бо си́ленъ съ  небесѐ спа́дъ, возврѣ́нїе мо́рѧ сотвори́въ, смо́лꙋ  корабле́й распꙋстѝ: и҆ та́кѡ мно́жество безчи́сленное  ѻ҆́ное во́инскихъ корабле́й поги́бе, тре́мъ то́кмѡ на  возвѣще́нїе ѡ҆ста́вльшымсѧ. Си́хъ ра́ди оу҆́бѡ всѣ́хъ  преесте́ственныхъ чꙋде́съ всечи́стыѧ и҆ бг҃ома́тере,  настоѧ́щїй пра́здникъ пра́зднꙋемъ. Несѣда́льный же  рече́сѧ, занѐ про́стѡ стоѧ́ще тогда̀ всѝ лю́дїе въ  но́щь ѻ҆́нꙋю, сло́ва мт҃ри пѣ́снь воспѣ́ша. и҆ ꙗ҆́кѡ  во всѣ́хъ и҆ны́хъ сѣдѣ́ти ѿ ѻ҆бы́чаѧ и҆мꙋ́ще, въ  настоѧ́щихъ бг҃ома́тере, про́сти всѝ слꙋ́шаемъ. Твоеѧ̀  побо́рницы же и҆ непобори́мыѧ мт҃ре мл҃твами, хрⷭ҇тѐ  бж҃е, ѿ ѡ҆блежа́щихъ напа́стей и҆ на́съ и҆зба́ви, и҆  поми́лꙋй на́съ ꙗ҆́кѡ є҆ди́нъ чл҃вѣколю́бецъ. 
Пѣ́снь з҃. 
І҆рмо́съ: Не послꙋжи́ша тва́ри: 
[А] Воспѣва́емъ тѧ̀ вопїю́ще: ра́дꙋйсѧ,  колесни́це сл҃нца оу҆́мнагѡ, лозо̀ и҆́стиннаѧ, гро́здъ  зрѣ́лый воздѣ́лавшаѧ, вїно̀ и҆сточа́ющїй, дꙋ́шы  веселѧ́щее вѣ́рою тѧ̀ сла́вѧщихъ. 
[І] Врача̀ всѣ́хъ человѣ̑къ ро́ждшаѧ, ра́дꙋйсѧ  бг҃оневѣ́сто, же́зле та́йный, цвѣ́тъ неꙋвѧда́емый  процвѣ́тшїй, ра́дꙋйсѧ влⷣчце, є҆́юже ра́дости  наполнѧ́емсѧ, и҆ жи́знь наслѣ́дствꙋемъ. 
[Р] Вѣті́йствꙋющїй не мо́жетъ ѧ҆зы́къ влⷣчце  пѣсносло́вити тѧ̀, па́че бо серафі́мѡвъ возвы́силасѧ  є҆сѝ, ро́ждши цр҃ѧ̀ хрⷭ҇та̀. є҆го́же молѝ гра́дꙋ  семꙋ̀ и҆зба́витисѧ ѿ мно́гихъ и҆скꙋше́нїй. 
[Е] Хва́лѧтъ тѧ̀ бл҃жа́ще концы̀, и҆ любо́вїю  зовꙋ́тъ тебѣ̀: ра́дꙋйсѧ сви́тче, въ не́мже пе́рстомъ  написа́сѧ ѻ҆́ч҃ее сло́во чⷭ҇таѧ. є҆го́же молѝ, въ  кни̑ги живѡ́тныѧ, рабѡ́мъ твои̑мъ написа́тисѧ бцⷣе. (л.  тл҃в) 
[І] Мо́лимъ рабѝ твоѝ, и҆ приклонѧ́емъ колѣ́но  се́рдца на́шегѡ: приклонѝ оу҆́хо твоѐ чⷭ҇таѧ, и҆  сп҃сѝ скорбьмѝ погрꙋжа́ємыѧ при́снѡ, и҆ соблюдѝ ѿ  всѧ́кагѡ вра́жїѧ плѣне́нїѧ тво́й гра́дъ бцⷣе. 
И҆́ный. І҆рмо́съ, гла́съ ѕ҃: Росода́тельнꙋ: 
Пресвѣ́тлое собра́нїе бж҃е́ственныхъ твои́хъ  мч҃нкѡвъ многомлⷭ҇тиве, во свѣ́тѣ твое́мъ  незаходи́мѣмъ ны́нѣ жи́тельствꙋетъ. тѣ́хъ мл҃твами  просвѣще́нїе, и҆ грѣхѡ́въ ѡ҆чище́нїе пода́ждь всѣ̑мъ  хрⷭ҇тѐ. 
Ко́ль кра́сное вре́мѧ, є҆́же на́мъ да́лъ є҆сѝ  воздержа́нїѧ гдⷭ҇и: въ не́мже оу҆ще́дри дꙋ́шы на́шѧ  ꙗ҆́кѡ бл҃гъ, мл҃твами ст҃ы́хъ страда́лєцъ, кра̑сныѧ и҆  чєстны́ѧ возлюби́вшихъ стрⷭ҇ти твоѧ̑. 
Преше́дшыѧ многоболѣ́зненнꙋю бꙋ́рю житїѧ̀ рабы̑  твоѧ̑, оу҆стремѝ въ приста́нище влⷣко жи́зни, вопи́ти  со всѣ́ми и҆збра́нными: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. 
Бг҃оро́диченъ: Зако́на да́телѧ приснодв҃о ро́ждшаѧ  молѝ, беззакѡ́нїѧ ѿѧ́ти всѧ̑, во вре́мѧ ны́нѣ  настоѧ́щее, до́брѣ произво́лившымъ ѡ҆бꙋча́тисѧ  бж҃е́ственнагѡ поста̀ тща́нїемъ. 
И҆́ный. І҆рмо́съ, гла́съ є҃: Бл҃гослове́нъ  є҆сѝ: 
Бл҃гослове́нъ є҆сѝ бж҃е, показа́вый дѡ́блїѧ ѡ҆  тебѣ̀ стра́ждꙋщыѧ мч҃нки, препѣ́тый и҆  препросла́вленный. 
Бл҃гослове́нъ є҆сѝ бж҃е, страстоте́рпцы  моли́твенники на́мъ къ тебѣ̀ подава́ѧй, препѣ́тый и҆  препросла́вленный. 
Трⷪ҇ченъ: Бл҃гослове́нъ є҆сѝ бж҃е, є҆ди́нъ  оу҆́бѡ є҆стество́мъ, ли́цы же тремѝ познава́емый,  препѣ́тый и҆ препросла́вленный. (л. тл҃в ѡ҆б.) 
Бг҃оро́диченъ: Бл҃гослове́нъ є҆сѝ бж҃е,  рожде́йсѧ безсѣ́меннѡ, и҆ ро́ждшꙋю показа́вый  чисто́тствꙋющꙋю, препѣ́тый и҆ препросла́вленный. 
Сті́хъ: Ст҃ы̑мъ и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
Бл҃гослове́нъ є҆сѝ бж҃е, ѕвѣ́ри оу҆кроти́вый,  и҆ погаси́вый ѻ҆́гнь, въ сла́вꙋ ст҃ы́хъ твои́хъ,  препѣ́тый и҆ препросла́вленный. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Бл҃гослове́нъ є҆сѝ бж҃е, ѿ сме́рти въ  безконе́чный живо́тъ преложи́вый, вѣ́рою въ житїѝ  послꙋжи́вшыѧ тебѣ̀. 
І҆рмо́съ: Бл҃гослове́нъ є҆сѝ бж҃е, ви́дѧй  бє́здны, и҆ на прⷭ҇то́лѣ сла́вы сѣдѧ́й, препѣ́тый и҆  пресла́вный. 
Пѣ́снь и҃. 
І҆рмо́съ: Ѻ҆́троки бл҃гочести̑выѧ: 
[Н] Ложесны̀ сло́во прїѧ́ла є҆сѝ, всѧ̑ носѧ́щаго  носи́ла є҆сѝ, млеко́мъ пита́ла є҆сѝ, ма́нїемъ  пита́ющаго вселе́ннꙋю всю̀, чⷭ҇таѧ, є҆мꙋ́же пое́мъ:  гдⷭ҇а по́йте дѣла̀, и҆ превозноси́те во всѧ̑ вѣ́ки. 
[М] Мѡѷсе́й оу҆разꙋмѣ̀ въ кꙋпинѣ̀ вели́кое  та́инство ржⷭ҇тва̀ твоегѡ̀: ѻ҆́троцы же проѡбрази́ша  сїѐ ꙗ҆́вственнѣе посредѣ̀ ѻ҆гнѧ̀ стоѧ́ще, и҆ не  ѡ҆палѧ́еми, нетлѣ́ннаѧ ст҃а́ѧ дв҃о. тѣ́мъ тѧ̀  почита́емъ во всѧ̑ вѣ́ки. 
[О] Пре́жде пре́лестїю ѡ҆бнажи́вшїисѧ въ ри́зꙋ  нетлѣ́нїѧ ѡ҆блеко́хомсѧ ржⷭ҇тво́мъ твои́мъ: и҆ сѣдѧ́щїи  во тьмѣ̀ прегрѣше́нїй, свѣ́тъ ви́дѣхомъ, свѣ́та  жили́ще ѻ҆трокови́це. тѣ́мъ тѧ̀ пое́мъ во всѧ̑ вѣ́ки. 
[Н] Ме́ртвїи тобо́ю ѡ҆живлѧ́ютсѧ, жи́знь бо  ѵ҆поста́снꙋю родила̀ є҆сѝ, нѣмі́и пре́жде,  благоглаго́ливи быва́ютъ, прокаже́ннїи ѡ҆чища́ютсѧ,  недꙋ́зи ѿгонѧ́ютсѧ, дꙋхѡ́въ (л. тл҃г) воздꙋ́шныхъ  мно́жєства побѣжда́ютсѧ, дв҃о человѣ́кѡвъ сп҃се́нїе. 
[И] Мі́рꙋ ро́ждшаѧ сп҃се́нїе, и҆́мже ѿ землѝ на  высотꙋ̀ взѧ́ти бы́хомъ, ра́дꙋйсѧ всебл҃гослове́ннаѧ,  покро́ве и҆ держа́во, стѣно̀ и҆ оу҆твержде́нїе,  пою́щымъ чⷭ҇таѧ: гдⷭ҇а по́йте дѣла̀, и҆ превозноси́те во  всѧ̑ вѣ́ки. 
И҆́ный. І҆рмо́съ: И҆з̾ пла́мене преподѡ́бнымъ  ро́сꙋ: 
Ст҃ы́хъ мч҃нкъ и҆справле́нїемъ, небе́снїи  оу҆́мове преꙋдиви́шасѧ: тѣ́хъ мл҃твами, млⷭ҇ти твоѧ̑  влⷣко въ на́съ бога́тнѡ оу҆дивѝ, ще́дре. 
Ѻ҆́гнь бж҃е́ственною росо́ю попра́вшїи,  страда́льцы гдⷭ҇ни досточꙋ́днїи, и҆зба́вите на́съ ѻ҆гнѧ̀  мꙋ́чащагѡ, ко влⷣцѣ те́плыми ва́шими мл҃твами. 
Пребл҃гі́й сло́ве, ѿше́дшыѧ ѿ на́съ  правосла́внѡ, жи́зни сподо́би ꙗ҆̀же на небесѣ́хъ, и҆  ст҃ы́ѧ свѣ́тлости, добропобѣ́дныхъ мч҃нкъ мл҃твами. 
Бг҃оро́диченъ: Мл҃твами ще́дре, ро́ждшїѧ тѧ̀, и҆  ст҃ы́хъ мч҃нкъ, и҆ а҆пⷭ҇лъ твои́хъ, просвѣтѝ на́шѧ  дꙋ́шы, є҆́же сла́вити тѧ̀, въ весе́лїи дꙋше́внѣмъ во  вѣ́ки. 
И҆́ный. І҆рмо́съ: Творца̀ тва́ри, є҆гѡ́же  оу҆жаса́ютсѧ а҆́гг҃ли: 
Ли́цы мч҃нкъ ст҃і́и, помѧни́те любо́вїю  воспѣва́ющыѧ вы̀, и҆ превозносѧ́щыѧ хрⷭ҇та̀ во вѣ́ки. 
Мече́мъ оу҆сѣка́еми, ра́довахꙋсѧ мч҃нцы, пою́ще  хрⷭ҇та̀, и҆ превозносѧ́ще во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Страннолѣ́пнѡ раздѣлѧ́етсѧ трⷪ҇ца, и҆  пребыва́етъ нераздѣ́льна ꙗ҆́кѡ бг҃ъ: ю҆́же  превозно́симъ во всѧ̑ вѣ́ки. 
Бг҃оро́диченъ: Дв҃а млⷣнца родѝ, бг҃ъ бо и҆з̾  неѧ̀ вочеловѣ́чисѧ: всѧ̀ тва́рь да пое́тъ є҆го̀ во  вѣ́ки. (л. тл҃г ѡ҆б.) 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Столпѝ мꙋ́жества ꙗ҆ви́шасѧ, паде́нїемъ  дїа́волимъ ра́дꙋющесѧ мꙋ́чєницы, пою́ще хрⷭ҇та̀ и҆  превозносѧ́ще во вѣ́ки. 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Оу҆ а҆враа́ма внѣ́дритисѧ сподо́би гдⷭ҇и рабы̑  твоѧ̑, вѣ́рою преста́вльшыѧсѧ къ тебѣ̀, и҆ наде́ждею. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Творца̀ тва́ри, є҆гѡ́же оу҆жаса́ютсѧ  а҆́гг҃ли, по́йте лю́дїе, и҆ превозноси́те во всѧ̑ вѣ́ки. 
Пѣ́снь ѳ҃. 
І҆рмо́съ: Всѧ́къ земноро́дный: 
[І] Да тебѣ̀ вѣ́рнїи, ра́дꙋйсѧ зове́мъ тобо́ю  ра́дости прича̑стницы бы́вше присносꙋ́щныѧ, и҆зба́ви  на́съ напа́стей, ва́рварскагѡ плѣне́нїѧ, и҆ всѧ́кїѧ  и҆ны́ѧ ра́ны, за мно́жество ѻ҆трокови́це прегрѣше́нїй,  находѧ́щїѧ человѣ́кѡмъ согрѣша́ющымъ. 
[Ѡ] Ꙗ҆ви́ласѧ є҆сѝ просвѣще́нїе на́ше и҆  оу҆твержде́нїе. тѣ́мже вопїе́мъ тѝ: ра́дꙋйсѧ ѕвѣздо̀  незаходи́маѧ, вводѧ́щаѧ въ мі́ръ вели́кое сл҃нце.  ра́дꙋйсѧ, є҆де́мъ ѿве́рзшаѧ заключе́нный чⷭ҇таѧ.  ра́дꙋйсѧ сосꙋ́де, мѵ́ро неистощи́мое на тѧ̀ и҆злїѧ́нное  прїе́мшїй. 
[С] Ста́немъ бл҃гоговѣ́йнѡ въ домꙋ̀ бг҃а на́шегѡ,  и҆ возопїи́мъ: ра́дꙋйсѧ, мі́рꙋ влⷣчце. ра́дꙋйсѧ мр҃і́е,  гпⷭ҇жѐ всѣ́хъ на́съ. ра́дꙋйсѧ, є҆ди́на непоро́чнаѧ въ  жена́хъ и҆ до́браѧ. ра́дꙋйсѧ, сто́лпе ѻ҆́гненный,  вводѧ́щїй въ вы́шнюю жи́знь человѣ́чество. 
[Н] Голꙋби́це ми́лостиваго ро́ждшаѧ, ра́дꙋйсѧ  приснодв҃о: преподо́бныхъ всѣ́хъ, ра́дꙋйсѧ похвало̀,  страда́льцєвъ (л. тл҃д) вѣнча́нїе. ра́дꙋйсѧ всѣ́хъ  пра́ведныхъ бж҃е́ственное оу҆добре́нїе, и҆ на́мъ  вѣ̑рнымъ сп҃се́нїе. 
[Ф] Пощадѝ бж҃е наслѣ́дїе твоѐ, грѣхѝ на́шѧ  всѧ̑ презрѣ́въ ны́нѣ, на сїѐ и҆мѣ́ѧ молѧ́щꙋю тѧ̀, на  землѝ безсѣ́меннѡ тебѐ ро́ждшꙋю, вели́кїѧ ра́ди млⷭ҇ти  восхотѣ́вшагѡ воѡбрази́тисѧ хрⷭ҇тѐ въ человѣ́чество. 
И҆́ный. І҆рмо́съ: Бг҃а человѣ́кѡмъ невозмо́жнѡ: 
Ꙗ҆́кѡ свѣ́тъ, ꙗ҆́кѡ со́лнце возсїѧ́вше, всю̀  зе́млю лꙋча́ми бл҃гоче́стїѧ мч҃нцы, и҆ свѣти́лами  чꙋде́съ просвѣти́ша, и҆ многобо́жїѧ тьмꙋ̀ разгна́ша:  и҆́хже мл҃твами бж҃е, поми́лꙋй на́съ. 
Во́инство мꙋ́ченикѡвъ непобѣди́мое, всѣ́хъ на́съ  оу҆крѣпѝ до́брѣ подвиза́тисѧ, и҆ соверши́ти поста̀  по́прище: ꙗ҆́кѡ да бж҃е́ственнагѡ житїѧ̀ дѣ́ло  соверши́вше, прича̑стницы бꙋ́демъ жи́зни, веселѧ́щесѧ. 
Твоѧ̀ да предвари́тъ бл҃гость гдⷭ҇и, ѿ на́съ  стра́шнымъ преста́вльшихсѧ повелѣ́нїемъ твои́мъ: да  ѡ҆крꙋжи́тъ и҆̀хъ твоѧ̀ млⷭ҇ть, и҆ да наста́витъ къ  селе́нїємъ просвѣщє́ннымъ свѣ́томъ лица̀ твоегѡ̀. 
Бг҃оро́диченъ: Гла́сомъ а҆́гг҃ловымъ совѣ́та  ѻ҆́ч҃а а҆́гг҃ла, неизрече́ннѡ бцⷣе родила̀ є҆сѝ:  гла́сы оу҆́бѡ рабѡ́въ твои́хъ прїимѝ, ꙗ҆̀же во вре́мѧ  поста̀ прино́симъ, и҆ сїѧ̑ принесѝ бг҃ꙋ ꙗ҆́коже  кади́ло. 
И҆́ный. І҆рмо́съ: И҆са́їе ликꙋ́й: 
Соверша́юще торжество̀ мч҃нческое, дне́сь лю́дїе  воскли́кнемъ пѣ́сньми, пою́ще хрⷭ҇тꙋ̀ подвигополо́жникꙋ,  и҆ побѣ̑ды на врагѝ и҆̀мъ пода́вшемꙋ: є҆го́же въ  пѣ́снехъ велича́емъ. 
Ноготьмѝ растерза́еми, и҆ оу҆сѣца́еми мече́мъ  на оу҆́ды, совокꙋпи́стесѧ хрⷭ҇тꙋ̀ любе́знѡ, всехва́льнїи  мч҃нцы. тѣ́мъ и҆ ны́нѣ на небесѣ́хъ веселѧ́щесѧ, ѡ҆  всѣ́хъ моли́тесѧ. (л. тл҃д ѡ҆б.) 
Трⷪ҇ченъ: Є҆ди́но сꙋщество́мъ воспѣва́ю тѧ̀  безнача́льнаѧ трⷪ҇це, честна́ѧ, живонача́льнаѧ,  несѣко́маѧ є҆ди́нице, ѻ҆́ч҃е нерожде́нный, и҆  рожде́нный сло́ве и҆ сн҃е, дш҃е ст҃ы́й на́съ сп҃сѝ  пою́щихъ тѧ̀. 
Бг҃оро́диченъ: Па́че оу҆ма̀ ржⷭ҇тво̀ твоѐ  бг҃омт҃и, без̾ мꙋ́жа бо зача́тїе въ тебѣ̀, и҆  дѣ́вственно рожде́нїе бы́сть: и҆́бо бг҃ъ є҆́сть  роди́выйсѧ, є҆го́же велича́юще, тѧ̀ дв҃о оу҆бл҃жа́емъ. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀: 
До́блее во́инство цр҃ѧ̀ всѣ́хъ и҆ бг҃а, мч҃нкѡвъ  пѣ́сньми вѣнча́имъ лю́дїе: ті́и бо побѣди́ша  бѣсѡ́вскїѧ полкѝ ꙗ҆́вѣ, ꙗ҆̀же воспѣва́юще, влⷣкꙋ  велича́емъ. 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Є҆гда̀ всѐ созда́нїе твоѐ возста́виши сꙋди́тисѧ  хрⷭ҇тѐ, ꙗ҆̀же прїѧ́лъ є҆сѝ, и҆ ны́нѣ рабы̑ твоѧ̑  вѣ̑рныѧ поми́лꙋй, простѝ ꙗ҆̀же въ житїѝ  прегрѣшє́нїѧ и҆́хъ, и҆ со ст҃ы́ми твои́ми оу҆поко́й  ѧ҆̀ во вѣ́ки. 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ,  и҆ родѝ сн҃а є҆мманꙋ́ила, бг҃а же и҆ человѣ́ка,  восто́къ и҆́мѧ є҆мꙋ̀: є҆го́же велича́юще, дв҃ꙋ  оу҆бл҃жа́емъ. 
Є҆ѯапостїла́рїй. Подо́бенъ: Жєны̀  оу҆слы́шите: 
Є҆́же ѿ вѣ́ка дне́сь познава́етсѧ та́инство:  бж҃їе бг҃ъ сло́во, сн҃ъ дв҃ы мр҃і́и за милосе́рдїе  быва́етъ. и҆ ра́дость бл҃говѣ́щенїѧ гаврїи́лъ  провѣщава́етъ, съ ни́мже возопїи́мъ всѝ: ра́дꙋйсѧ мт҃и  гдⷭ҇нѧ. 
На хвали́техъ: Всѧ́кое дыха́нїе: Поста́вимъ  стїхѡ́въ д҃: и҆ пое́мъ стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Сокрове́нное та́инство, и҆ а҆́гг҃лѡмъ невѣ́домое,  гаврїи́лъ оу҆вѣрѧ́етъ а҆рха́гг҃лъ, и҆ къ тебѣ̀ ны́нѣ  прїи́детъ є҆ди́нѣй нетлѣ́ннѣй и҆ до́брѣй голꙋби́цѣ,  и҆ ро́да на́шегѡ воззва́нїю, и҆ возопїе́тъ тебѣ̀  прест҃а́ѧ, є҆́же ра́дꙋйсѧ: оу҆гото́висѧ сло́вомъ, бг҃а  сло́ва, твои́ми ложесна́ми прїѧ́ти. Два́жды. (л.  тл҃є) 
Свѣтоно́снаѧ пала́та оу҆гото́васѧ тебѣ̀ влⷣко,  оу҆тро́ба чⷭ҇таѧ бг҃оѻтрокови́цы: грѧдѝ къ се́й и҆  сни́ди, оу҆ще́дри созда́нїе твоѐ, зави́стнѡ бра́нь  прїи́мшее, и҆ рабо́тою оу҆держа́нное льсти́вагѡ, и҆  добро́тꙋ пе́рвꙋю погꙋби́вшее, и҆ твоегѡ̀ сп҃си́тельнагѡ  ча́ющее соше́ствїѧ. 
Гаврїи́лъ а҆рха́гг҃лъ, къ тебѣ̀ всенепоро́чнаѧ,  ꙗ҆вле́ннѡ прїи́детъ, и҆ возопїе́тъ тебѣ̀: ра́дꙋйсѧ  клѧ́твы разрѣше́нїе, па́дшихъ воста́нїе. ра́дꙋйсѧ,  є҆ди́на и҆збра́ннаѧ бг҃ꙋ бы́вшаѧ. ра́дꙋйсѧ, колесни́це  сл҃нца сла́вы: прїимѝ безпло́тнаго, во оу҆тро́бѣ  твое́й всели́тисѧ хотѧ́щаго. 
Сла́ва, и҆ ны́нѣ, самогла́сенъ, гла́съ д҃: 
Ѧ҆зы́ка, є҆гѡ́же не вѣ́дѧше, оу҆слы́ша бцⷣа,  глаго́лаше бо къ не́й а҆рха́гг҃лъ бл҃говѣ́щенїѧ  глаго́лы: ѿню́дꙋже вѣ́рнѡ прїи́мши цѣлова́нїе,  зача́тъ тѧ̀ превѣ́чнаго бг҃а. тѣ́мже и҆ мы̀ ра́дꙋющесѧ  вопїе́мъ тѝ: и҆з̾ неѧ̀ воплоти́выйсѧ непрело́жнѡ бж҃е,  ми́ръ мі́рови да́рꙋй, и҆ дꙋша́мъ на́шымъ ве́лїю млⷭ҇ть. 
Славосло́вїе вели́кое и҆ ѿпꙋ́стъ. 
На лїтꙋргі́и и҆з̾ѡбрази́тєльнаѧ. И҆ ѡ҆ канѡ́на  а҆ка́ѳїста, пѣ́снь г҃ и҆ ѕ҃. Прокі́менъ, гла́съ г҃:  Пѣ́снь бцⷣы: Вели́читъ дꙋша̀ моѧ̀ гдⷭ҇а, и҆  возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ. Сті́хъ:  Ꙗ҆́кѡ призрѣ̀ на смире́нїе рабы̀ своеѧ̀: се́ бо ѿ  ны́нѣ оу҆блажа́тъ мѧ̀ всѝ ро́ди. А҆пⷭ҇лъ днѐ ко  є҆вре́ємъ, зача́ло тк҃в. И҆ бцⷣы, ѿ тогѡ́же  посла́нїѧ, зача́ло т҃к. А҆ллилꙋ́їа, гла́съ и҃:  Воскрⷭ҇нѝ гдⷭ҇и въ поко́й тво́й: Сті́хъ: Помѧнѝ  гдⷭ҇и дв҃да, и҆ всю̀ кро́тость є҆гѡ̀. Є҆ѵⷢ҇лїе днѐ,  ѿ ма́рка, зача́ло л҃є. И҆ бцⷣы, ѿ лꙋкѝ, зача́ло  н҃д. Прича́стенъ: Ча́шꙋ сп҃се́нїѧ прїимꙋ̀, и҆ и҆́мѧ  гдⷭ҇не призовꙋ̀. 
На трапе́зѣ ꙗ҆ди́мъ два̀ варє́нїѧ съ є҆ле́емъ,  и҆ пїе́мъ вїно̀, бл҃годарѧ́ще всест҃ꙋ́ю влⷣчцꙋ на́шꙋ  бг҃ꙋ ѡ҆ бы́вшемъ ѿ неѧ̀ чꙋдесѝ. 


(л. тл҃є ѡ҆б.) 
Въ недѣ́лю пѧ́тꙋю ст҃ы́хъ постѡ́въ, 
послѣ́дованїе подо́бнѣ, ꙗ҆́коже и҆ въ про́чихъ  недѣ́лѧхъ: въ не́йже пое́мъ и҆ мине́и послѣ́дованїе  слꙋчи́вшагѡсѧ ст҃а́гѡ. И҆ні́и же послѣ́днѣйшїи преда́ша  пѣ́ти въ сїю̀ недѣ́лю послѣ́дованїе преподо́бныѧ мт҃ре  на́шеѧ марі́и є҆гѵ́петскїѧ. Во свѣти́льничномъ по  предначина́тельномъ ѱалмѣ̀ и҆ ѻ҆бы́чномъ  стїхосло́вїи, на Гдⷭ҇и воззва́хъ поста́вимъ стїхѡ́въ  і҃. И҆ пое́мъ ѻ҆смогла́сника стїхи̑ры воскрⷭ҇ны г҃, и҆  а҆натѡ́лїевы г҃, и҆ преподо́бныѧ стїхи̑ры, подѡ́бны г҃,  творѧ́ще ѧ҆̀ на д҃. Гла́съ ѕ҃. 
Подо́бенъ: Всю̀ ѿложи́вше: 
Тебѣ̀ оу҆́бѡ возбранѧ́ше честны́хъ взира̑нїѧ,  скве́рнъ пре́жде привлече́нное скверне́нїе: твое́ же  чꙋ́вство, и҆ твоѧ̀ бг҃омꙋ́драѧ содѣ́ѧнныхъ со́вѣсть, къ  лꙋ́чшымъ тебѣ̀ ѡ҆браще́нїе содѣ́ѧша. на і҆кѡ́нꙋ бо  воззрѣ́вши бл҃гослове́нныѧ бг҃оѻтрокови́цы, всѣ́хъ  пока́ѧвшисѧ прегрѣше́нїй свои́хъ всехва́льнаѧ пре́жнихъ,  въ дерзнове́нїи чⷭ҇тно́мꙋ дре́вꙋ поклони́ласѧ є҆сѝ. 
Мѣ́стѡмъ поклони́вшисѧ ра́достнѡ ст҃ы̑мъ,  добродѣ́тели напꙋ́тное спаси́тельнѣйшее, ѿтꙋ́дꙋ  прїѧ́ла є҆сѝ, и҆ ѕѣлѡ̀ потекла̀ є҆сѝ до́брое  ше́ствїе: и҆ стрꙋю̀ преше́дши і҆ѻрда́нскꙋю, въ жили́ще  прⷣте́чево оу҆се́рднѡ всели́ласѧ є҆сѝ, и҆ страсте́й  свирѣ́пство жи́тельствомъ ѡ҆мрачи́ла є҆сѝ,  и҆стончава́ющи въ дерзнове́нїи, приснопа́мѧтнаѧ мт҃и,  плотска̑ѧ свѡ́йства. 
Въ пꙋсты́ню всели́вшисѧ твои́хъ страсте́й ѡ҆́бразы  ѿ дꙋшѝ ѿѧ́ла є҆сѝ, бг҃ови́днѣйшее и҆з̾ѡбраже́нїе  въ дꙋшѝ написа́вши, добродѣ́телей ви́ды: и҆ толи́кѡ  просїѧ́ла є҆сѝ, ꙗ҆́кѡ и҆ вода́ми легкѡ̀ преходи́ти  блаже́ннаѧ, и҆ ѿ (л. тл҃ѕ) землѝ взима́тисѧ въ твои́хъ  къ бг҃ꙋ моле́нїихъ: и҆ ны́нѣ въ дерзнове́нїи всесла́внаѧ  мр҃і́е хрⷭ҇тꙋ̀ предстоѧ́щи, моли́сѧ ѡ҆ дꙋша́хъ на́шихъ. 
Сла́ва, гла́съ д҃: Ѡ҆чꙋдотворѝ хрⷭ҇тѐ крⷭ҇та̀  твоегѡ̀ си́ла, ꙗ҆́кѡ и҆ ꙗ҆́же пре́жде блꙋдни́ца,  по́стническимъ по́двигомъ подвиза́сѧ: ѿню́дꙋже и҆  немощно́е ѿве́ргши, до́блественнѡ сопротивоста̀ на  дїа́вола. тѣ́мже и҆ по́честь побѣ́ды носѧ́щи, мо́литсѧ  ѡ҆ дꙋша́хъ на́шихъ. 
И҆ ны́нѣ, бг҃оро́диченъ а҃-й гла́са. На стїхо́внѣ  стїхи̑ры ѻ҆смогла́сника. 
Сла́ва преподо́бныѧ, гла́съ в҃: Дꙋшє́внаѧ  ловлє́нїѧ, и҆ стра̑сти плотскі̑ѧ мече́мъ воздержа́нїѧ  посѣ́кла є҆сѝ: по́мысла прегрѣшє́нїѧ молча́нїемъ  ѡ҆бꙋче́нїѧ подави́ла є҆сѝ, и҆ стрꙋѧ́ми сле́зъ твои́хъ  пꙋсты́ню всю̀ напои́ла є҆сѝ, и҆ прозѧбла̀ є҆сѝ на́мъ  покаѧ́нїѧ плоды̀. тѣ́мже твою̀ па́мѧть преподо́бнаѧ  пра́зднꙋемъ. 
И҆ ны́нѣ, бг҃оро́диченъ, въ то́йже гла́съ: Ѽ  чꙋдесѐ но́вагѡ! 
Ѿпꙋсти́тельный воскрⷭ҇нъ. 
И҆ преподо́бныѧ, гла́съ и҃: Въ тебѣ̀ мт҃и  и҆звѣ́стнѡ спасе́сѧ є҆́же по ѡ҆́бразꙋ: прїи́мши бо  крⷭ҇тъ, послѣ́довала є҆сѝ хрⷭ҇тꙋ̀ и҆ дѣ́ющи оу҆чи́ла  є҆сѝ: презира́ти оу҆́бѡ пло́ть, прехо́дитъ бо,  прилѣжа́ти же ѡ҆ дꙋшѝ ве́щи безсме́ртнѣй. тѣ́мже и҆  со а҆́гг҃лы сра́дꙋетсѧ, преподо́бнаѧ марі́е, дꙋ́хъ тво́й. 
И҆ бг҃оро́диченъ: И҆́же на́съ ра́ди рожде́йсѧ ѿ  дв҃ы: Ты́ѧжде и҆ на Бг҃ъ гдⷭ҇ь: 
И҆ про́чее послѣ́дованїе ꙗ҆́кѡ ѻ҆бы́чно. (л.  тл҃ѕ ѡ҆б.) 
На оу҆́трени, 
по все́мъ ѻ҆бы́чнѣмъ послѣ́дованїи, канѡ́ны г҃:  воскрⷭ҇ный съ бг҃оро́дичнымъ на ѕ҃: настоѧ́щїй трїѡ́ди на  д҃: и҆ преподо́бныѧ на д҃. Канѡ́нъ на бога́таго, и҆ на  ла́зарѧ. Гла́съ и҃. 
Пѣ́снь а҃. 
І҆рмо́съ: Во́дꙋ проше́дъ: 
Ѡ҆ста́вилъ мѧ̀ є҆сѝ бога́тствꙋ сласте́й,  веселѧ́щемꙋсѧ на всѧ́къ де́нь въ сла́дости бога́томꙋ.  тѣ́мже тѧ̀ молю̀ сп҃се, ѻ҆гнѧ́ мѧ ꙗ҆́коже ла́зарѧ  и҆зба́ви. 
Ѡ҆дѣ́ѧхсѧ сп҃се сластьмѝ, ꙗ҆́коже ѡ҆бложи́вый  себѣ̀ вѵ́ссонъ и҆ зла́то, и҆ златꙋ́ю ѻ҆де́ждꙋ: но мѧ̀  во ѻ҆́гнь ꙗ҆́коже ѻ҆́наго, да не по́слеши. 
Веселѧ́шесѧ бога́тствомъ и҆ сла́достїю бога́тый,  дре́вле въ житїѝ тлѣ́ннѣмъ: тѣ́мже на мꙋ̑ки  ѡ҆сꙋди́сѧ, ни́щїй ѡ҆роша́шесѧ ла́зарь. 
Бг҃оро́диченъ: Чи́ни тѧ̀ а҆́гг҃лъ и҆ человѣ̑къ,  безневѣ́стнаѧ мт҃и, хва́лѧтъ непреста́ннѡ: творца́ бо  си́хъ ꙗ҆́коже млⷣнца во ѡ҆б̾ѧ́тїихъ твои́хъ носи́ла  є҆сѝ. 
Дрꙋгі́й канѡ́нъ преподо́бныѧ, на д҃. Гла́съ ѕ҃. 
І҆рмо́съ: Волно́ю морско́ю: 
Любо́вїю свѣтоно́снꙋю и҆ бж҃е́ственнꙋю твою̀  па́мѧть пра́зднꙋющемꙋ, свѣ́тъ низпосли́ ми, предстоѧ́щаѧ  преподо́бнаѧ свѣ́тꙋ непристꙋ́пномꙋ хрⷭ҇тꙋ̀, и҆скꙋше́нїй  всѧ́ческихъ мѧ̀ житїѧ̀ и҆збавлѧ́ющи. 
Къ є҆гѵ́птѧнѡмъ пло́тїю ѿше́дый, неѡпи́санный  и҆ превѣ́чный, и҆з̾ є҆гѵ́пта показꙋ́етъ всесвѣ́тлꙋю  тѧ̀ ѕвѣздꙋ̀, вѣ́дый гдⷭ҇ь всѧ̑ пре́жде бытїѧ̀. 
Бж҃е́ственныхъ за́повѣдей честна́ѧ не вѣ́дꙋщи,  бж҃е́ственный ѡ҆́бразъ бж҃їй ѡ҆калѧ́ла є҆сѝ:  бж҃е́ственнымъ же (л. тл҃з) про́мысломъ па́ки ѡ҆чи́стила  є҆сѝ всехва́льнаѧ, ѡ҆божи́вшисѧ дѣѧ́ньми  бж҃е́ственными прпⷣбнаѧ твои́ми. 
Бг҃оро́диченъ: Ѽ твоегѡ̀ бж҃е мо́й мно́гагѡ  бл҃гоꙋтро́бїѧ, и҆ неизрече́ннагѡ твоегѡ̀ снизхожде́нїѧ!  ка́кѡ пе́рвѣе блꙋдни́цꙋ, мт҃ре твоеѧ̀ мольба́ми, ꙗ҆́кѡ  чⷭ҇тꙋю и҆ непоро́чнꙋю, а҆́гг҃лѡмъ оу҆подо́билъ є҆сѝ. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе: 
Ла́зарѧ ꙗ҆́коже спа́слъ є҆сѝ ѿ пла́мене  хрⷭ҇тѐ, та́кѡ менѐ ѿ ѻ҆гнѧ̀ и҆зба́ви гее́нскагѡ,  недосто́йнаго раба̀ твоего̀. 
Бога́тый страстьмѝ, и҆ сластьмѝ є҆́смь, гдⷭ҇и,  ла́зарь же оу҆бо́гїй лише́нїемъ добродѣ́телей, но  сп҃си́ мѧ. 
Въ червлени́цꙋ и҆ вѵ́ссонъ ѡ҆блача́шесѧ бога́тый,  сластьмѝ и҆ грѣха́ми, сегѡ̀ ра́ди пла́менствꙋетсѧ. 
Бг҃оро́диченъ: Да́ждь на́мъ по́мощь, мл҃твами  твои́ми всечⷭ҇таѧ, прило́ги ѿража́ющи лю́тыхъ  ѡ҆бстоѧ́нїй. 
И҆́ный. І҆рмо́съ: Тебѐ на вода́хъ: 
Ко вратѡ́мъ поги́бели прибли́жшꙋюсѧ дѣѧ́ньми  безмѣ́стными, врата̀ пре́жде а҆́дѡва сокрꙋши́вый си́лою  бж҃ества̀, врата̀ покаѧ́нїѧ тебѣ̀ ѿверза́етъ  всечⷭ҇тна́ѧ, две́рь сы́й са́мъ живота̀. 
Ѻ҆рꙋ́жїе грѣха̀ долготерпѣли́ве пре́жде  бы́вшꙋю, ѻ҆рꙋ́жїю крⷭ҇та̀ бж҃е́ственнагѡ поклоне́нїемъ  показа́лъ є҆сѝ, ѻ҆рꙋ̑жїѧ бѣсѡ́въ всѧ̑, и҆ кѡ́зни  всѧ́кѡ побѣжда́ющꙋю, бл҃гоꙋтро́бне. 
Цѣ́нꙋ за всѣ́хъ, свою̀ пре́жде и҆змѧ́вый кро́вь,  ба́нею сле́зъ чи́стꙋю тѧ̀ содѣ́ловаетъ, прока́зою лю́тою  болѣ́вшꙋю ѕлѣ́йшагѡ дѣѧ́нїѧ, всѧ́кѡ є҆́же бы́ти  всѣ̑мъ да́вый. (л. тл҃з ѡ҆б.) 
Бг҃оро́диченъ: Сло́ва всѧ́кагѡ є҆́сть вы́шшее,  є҆́же на тебѣ̀ дв҃о: сло́во бо ѻ҆́ч҃ее въ тебѣ̀  бг҃олѣ́пнѡ всели́сѧ, разрѣше́нїе согрѣше́нїй всѣ̑мъ  согрѣша́ющымъ, сло́вомъ є҆ди́нѣмъ подава́ѧй. 
Сѣда́ленъ, гла́съ и҃. 
Подо́бенъ: Премꙋ́дрость и҆ сло́во: 
Взыгра̑нїѧ всѧ̑ плотска̑ѧ ѡ҆бꙋзда́вши трꙋды̀  по́стническими, мꙋ́жественное ꙗ҆ви́ла є҆сѝ дꙋшѝ  твоеѧ̀ мꙋдрова́нїе. крⷭ҇тъ бо гдⷭ҇нь ви́дѣти  возжела́вши, самꙋ́ю себѐ всечестна́ѧ мі́рови распѧ́ла  є҆сѝ: ѿню́дꙋже и҆ къ жела́нїю а҆́гг҃льскагѡ  жи́тельства любе́знѡ оу҆пра́вила є҆сѝ себѐ  всебл҃же́ннаѧ. молѝ хрⷭ҇та̀ бг҃а, ѡ҆ставле́нїе  согрѣше́нїй дарова́ти, чтꙋ́щымъ любо́вїю ст҃ꙋ́ю па́мѧть  твою̀. 
Сла́ва, и҆ ны́нѣ, бг҃оро́диченъ: Нбⷭ҇наѧ врата̀  и҆ ковче́гъ, всест҃ꙋ́ю го́рꙋ, свѣтоза́рный ѻ҆́блакъ  воспои́мъ, неѡпали́мꙋю кꙋпинꙋ̀, слове́сный ра́й, є҆́ѵино  воззва́нїе, вселе́нныѧ всеѧ̀ вели́кое сокро́вище: ꙗ҆́кѡ  сп҃се́нїе въ не́й содѣ́ѧсѧ мі́рови, и҆ ѡ҆ставле́нїе  дре́внихъ согрѣше́нїй. тѣ́мъ и҆ вопїе́мъ є҆́й: моли́сѧ  сн҃ꙋ твоемꙋ̀ и҆ бг҃ꙋ, согрѣше́нїй ѡ҆ставле́нїе  дарова́ти, бл҃гоче́стнѡ покланѧ́ющымсѧ всест҃о́мꙋ  ржⷭ҇твꙋ̀ твоемꙋ̀. 
Пѣ́снь д҃. 
І҆рмо́съ: Оу҆слы́шахъ гдⷭ҇и: 
Наслажда́шесѧ бога́тый бра́шномъ, и҆ ѡ҆дѣѧ́ньми  веселѧ́сѧ: ла́зарь же насы́титисѧ жела́ше сегѡ̀ трапе́зы  крꙋпи́цъ. 
Псѝ оу҆́бѡ ѡ҆близова́хꙋ ѧ҆зы́комъ ни́щагѡ  ла́зарѧ стрꙋ́пы, сострада́тельнѣйшее быва́юще, бога́тагѡ  ра́зꙋма ко оу҆бо́гомꙋ. 
Пред̾ враты̀ валѧ́шесѧ дре́вле бога́тагѡ, сп҃се,  ла́зарь мꙋ́чимь ꙗ҆́звами оу҆бо́жества, ѿѻнꙋ́дꙋже  ны́нѣ прославлѧ́етсѧ. (л. тл҃и) 
Бг҃оро́диченъ: Є҆го́же родила̀ є҆сѝ пречⷭ҇таѧ,  молѝ сп҃сти́сѧ воспѣва́ющымъ тѧ̀, ѿ рабо́ты  льсти́вагѡ, ꙗ҆́кѡ є҆ди́на є҆сѝ на́мъ  предста́тельница. 
И҆́нъ. І҆рмо́съ: На крⷭ҇тѣ̀ твоѐ бж҃е́ственное  и҆стоща́нїе: 
Ꙗ҆́кѡ содѣ́тель человѣ́ческагѡ є҆стества̀,  ꙗ҆́кѡ млⷭ҇ти и҆сто́чникъ, и҆ бл҃гоꙋтро́бїѧ бога́тство,  оу҆ще́дрилъ є҆сѝ чл҃вѣколю́бче прибѣ́гницꙋ твою̀, и҆  и҆схи́тилъ є҆сѝ сїю̀ гꙋби́тельнагѡ ѕвѣ́рѧ. 
Крⷭ҇тъ ви́дѣти потща́вшисѧ, крⷭ҇тнымъ  просвѣще́нїемъ марі́е ѡ҆зари́ласѧ є҆сѝ, крⷭ҇то́мъ  бесѣ́довавшагѡ, ма́нїемъ бж҃е́ственнымъ распе́ншисѧ  мі́рови досточꙋ́днаѧ. 
Ѕлы́хъ вина̀ пе́рвѣе, сла́сть лꙋка́ваѧ, мнѡ́гимъ  бы́вши, а҆́ки со́лнце просїѧ́вши, всѣ̑мъ наста́вница  прпⷣбнаѧ ꙗ҆ви́сѧ согрѣша́ющымъ. 
Бг҃оро́диченъ: Оу҆́мъ превозшла̀ є҆сѝ и҆  нбⷭ҇ный, мы́сленное нб҃о всѣ́хъ цр҃ѧ̀: зако́нѡвъ бо  є҆стества̀ внѣ̀ чⷭ҇таѧ законода́телѧ и҆ созда́телѧ  всѣ́хъ родила̀ є҆сѝ. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ: 
На а҆враа́млихъ нѣ́дрѣхъ, ла́зарѧ бога́тый  є҆гда̀ оу҆зрѣ̀, во свѣ́тѣ и҆ сла́вѣ веселѧ́щасѧ,  ѻ҆́тче, взыва́ше, а҆враа́ме, поми́лꙋй мѧ̀ во ѻ҆гнѝ  ѡ҆сꙋжде́ннаго, и҆ ѧ҆зы́комъ лю́тѣ пла́менꙋема. 
Наслади́лсѧ є҆сѝ бога́тствомъ житїѧ̀ веселѧ́сѧ,  а҆враа́мъ глаго́лаше бога́томꙋ, ѿню́дꙋже мꙋ́чишисѧ  здѣ̀ вѣ́чнѡ во ѻ҆гнѝ сы́й, ни́щїи же въ весе́лїи  несконча́емомъ ра́дꙋетсѧ ла́зарь. 
Житїѧ̀ пре́лестїю бога́тый бы́хъ, ꙗ҆́коже  бога́тый житїѐ всѐ сластьмѝ и҆жди́вый, чл҃вѣколю́бче:  но молю̀ (л. тл҃и ѡ҆б.) твои́хъ щедро́тъ, є҆́же  свободи́ти ми сѧ ѻ҆гнѧ̀, ꙗ҆́коже сп҃се́сѧ ла́зарь. 
Бг҃оро́диченъ: Мт҃рнее дерзнове́нїе къ сн҃ꙋ  стѧжа́вши всечⷭ҇таѧ, сро́днагѡ промышле́нїѧ ѡ҆ на́съ не  пре́зри, мо́лимсѧ: ꙗ҆́кѡ тѧ̀ и҆ є҆ди́нꙋ, хрⷭ҇тїа́не ко  влⷣцѣ, оу҆милостивле́нїе бл҃гопрїѧ́тное предлага́емъ. 
И҆́ный І҆рмо́съ: бг҃оѧвле́нїѧ твоегѡ̀ хрⷭ҇тѐ: 
Мѡѷсе́й просла́висѧ и҆ногда̀ на сїна́и, бж҃їѧ  за̑днѧѧ та́инственнѡ ви́дѣвъ пресла́вный, подписꙋ́ѧ  стра́нное та́инство: маннопрїе́млющїѧ же ста́мны ны́нѣ,  ѡ҆́бразꙋ пречⷭ҇томꙋ те́плѣ припа́дши, марі́а  а҆́гг҃льское житїѐ но́ситъ. 
Хра́мъ бл҃голѣ́пїѧ твоегѡ̀ вожделѣ́вши  ѱало́мски ви́дѣти, оу҆́мное же селе́нїе сла́вы  твоеѧ̀, тво́й хра́мъ ѡ҆скверни́вшаѧ: оу҆́мными мл҃твами  хрⷭ҇тѐ, твоегѡ̀ хра́ма неискꙋсомꙋ́жныѧ бы́вшїѧ, хра́мъ  мѧ̀ вседѣ́тельнагѡ сотворѝ дх҃а. 
Оу҆́дою пло́ти, ѻ҆чесы̀ мно́гихъ оу҆лови́вшаѧ,  сла́стїю кра́ткою, снѣ́дь же дїа́волꙋ си́хъ сотво́ршаѧ,  оу҆ловлена̀ бы́сть всеи́стиннѡ бж҃е́ственною бл҃года́тїю  крⷭ҇та̀ чⷭ҇тна́гѡ сладча́йшаѧ хрⷭ҇то́ви снѣ́дь бы́вши. 
Бг҃оро́диченъ: Наꙋче́нъ ли́къ прⷪ҇ро́ческїй  та́инствꙋ є҆́же въ тебѣ̀, та́инственными  бг҃оглаго́ланьми пречⷭ҇таѧ, тебѐ многоѡбра́знѡ  предглаго́ла: маннопрїе́млющїѧ же ста́мны ны́нѣ,  ѡ҆́бразꙋ пречⷭ҇томꙋ сїѧ̀ припа́дши, марі́а спорꙋ́чница  грѣ́шныхъ къ бг҃ꙋ. 
Пѣ́снь ѕ҃. 
І҆рмо́съ: Ѡ҆чи́сти мѧ̀ сп҃се: 
Бога́тый себѐ пла́меню ѻ҆́гненномꙋ ѡ҆сꙋдѝ  сла́стнымъ житїе́мъ: оу҆бо́гїй же ла́зарь нищетꙋ̀  и҆збра́въ въ се́мъ житїѝ, сподо́бисѧ несконча́емыѧ  ра́дости. (л. тл҃ѳ) 
Въ нѣ́дрѣхъ а҆враа́млихъ ла́зарь сподо́бисѧ,  вѣ́чнагѡ живота̀ наслажда́ѧсѧ: ѻ҆гню́ же бога́тый  дꙋше́ю и҆ тѣ́ломъ ѡ҆сꙋди́сѧ мꙋ́часѧ. 
Ѡ҆сꙋжде́нъ є҆́сть во ѻ҆́гнь бога́тый ла́зарѧ  ра́ди: не ѡ҆сꙋдѝ менѐ ѻ҆каѧ́ннаго, молю́сѧ  чл҃вѣколю́бче гдⷭ҇и, но ꙗ҆́кѡ ла́зарѧ, свѣ́та мѧ̀  твоегѡ̀ сподо́би. 
Бг҃оро́диченъ: Да и҆зба́вимсѧ лю́тыхъ  прегрѣше́нїй мл҃твами твои́ми бг҃омт҃и чⷭ҇таѧ, и҆ да  полꙋчи́мъ бж҃е́ственное просвѣще́нїе, и҆з̾ тебѐ  несказа́ннѡ вопло́щшагѡсѧ сн҃а бж҃їѧ. 
И҆́ный. І҆рмо́съ: Бе́здна послѣ́днѧѧ: 
Ра́дꙋютсѧ, марі́е, а҆́гг҃льскаѧ вѡ́инства, ра́вное  прпⷣбнаѧ житїѐ си̑мъ въ тебѣ̀ зрѧ́ще, и҆ сла́вꙋ гдⷭ҇ви  зовꙋ́тъ. 
Оу҆жаса́ютсѧ бѣсѡ́въ мра́чныхъ состоѧ̑нїѧ,  терпѣли́вагѡ твоеѧ̀ крѣ́пости, ꙗ҆́кѡ жена̀ пресла́внѡ,  и҆ нага́ѧ, и҆ є҆ди́наѧ си̑мъ возмогла̀ є҆сѝ. 
Просїѧ́ла є҆сѝ а҆́ки со́лнце марі́е  всехва́льнаѧ, и҆ пꙋсты́ню чꙋдесы̀ всю̀ просвѣти́ла  є҆сѝ. тѣ́мже и҆ менѐ свѣ́томъ оу҆ѧснѝ. 
Бг҃оро́диченъ: А҆́гг҃ли, просвѣти́вшесѧ сла́вою  ржⷭ҇тва̀ твоегѡ̀, на землѝ ми́ръ всѣ̑мъ на́мъ, и҆  бл҃говоле́нїе человѣ́кѡмъ, дв҃о, возопи́ша. 
Конда́къ, гла́съ г҃: 
Подо́бенъ: Дв҃а дне́сь: 
Блꙋда́ми пе́рвѣе преиспо́лнена всѧ́ческими,  хрⷭ҇то́ва невѣ́ста дне́сь покаѧ́нїемъ ꙗ҆ви́сѧ,  а҆́гг҃льское жи́тельство подража́ющи, де́мѡны крⷭ҇та̀  ѻ҆рꙋ́жїемъ погꙋблѧ́етъ. сегѡ̀ ра́ди црⷭ҇твїѧ невѣ́ста  ꙗ҆ви́ласѧ є҆сѝ марі́е пресла́внаѧ. 
І҆́косъ: А҆́гницꙋ хрⷭ҇то́вꙋ и҆ дще́рь пѣ́сньми  восхва́лимъ ны́нѣ, марі́ю приснопа́мѧтнꙋю, ꙗ҆́вльшꙋюсѧ  є҆гѵ́петское ѻ҆вча̀: и҆ пре́лести си́хъ всеѧ̀  и҆збѣжѐ, и҆ є҆ди́на принесе́сѧ (л. тл҃ѳ ѡ҆б.) цр҃кви  соверше́нное возраще́нїе, воздержа́нїемъ и҆ мл҃твою  подвиза́ющисѧ па́че мѣ́ры человѣ́ческагѡ є҆стества̀.  тѣ́мже и҆ возвы́си є҆ѧ̀ и҆ житїѐ и҆ дѣѧ́нїе, є҆ди́нъ  вседержи́тель, марі́и пресла́вныѧ. 
Пѣ́снь з҃. 
І҆рмо́съ: Ѿ і҆ꙋде́и доше́дше: 
І҆́ѡвъ ꙗ҆́коже дре́вле во гно́ищи черве́й и҆  ка́лѣ лежа́ше, та́коже и҆ пред̾ враты̀ бога́тагѡ  ла́зарь сѣдѧ́ше, вопїѧ̀: ѻ҆тє́цъ бж҃е бл҃гослове́нъ  є҆сѝ. 
Валѧ́ѧсѧ пред̾ враты̀ немилосе́рдагѡ бога́тагѡ  дре́вле ла́зарь, крꙋпи́цъ жела́ше є҆гѡ̀ трапе́зы, но  никто́же даѧ́ше є҆мꙋ̀: и҆ вмѣ́стѡ си́хъ ѡ҆брѣ́те  а҆враа́млѧ нѣ̑дра. 
Немилосе́рдагѡ бога́тагѡ ча́сти, хрⷭ҇тѐ мо́й  и҆зба́ви мѧ̀, молю́сѧ, и҆ оу҆бо́гомꙋ ла́зарю счини́въ  мѧ̀, вопи́ти тебѣ̀ бл҃года́рнѡ сподо́би: ѻ҆тє́цъ  на́шихъ бж҃е бл҃гослове́нъ є҆сѝ. 
Бг҃оро́диченъ: И҆з̾ оу҆тро́бы дѣ́вственныѧ  воплоти́выйсѧ, ꙗ҆ви́лсѧ є҆сѝ на сп҃се́нїе на́ше.  тѣ́мже твою̀ мт҃рь вѣ́дꙋще бцⷣꙋ, бл҃года́рнѡ зове́мъ:  ѻ҆тє́цъ на́шихъ бж҃е бл҃гослове́нъ є҆сѝ. 
И҆́ный. І҆рмо́съ: Ѻ҆́троцы въ вавѷлѡ́нѣ: 
Превели́кїй во ѻ҆тцѣ́хъ, ѡ҆бхожда̀ пꙋсты́ню,  зѡсі́ма мꙋ́дрый, прпⷣбнꙋю ви́дѣти сподо́бисѧ:  бл҃гослове́нъ є҆сѝ, зове́тъ же, бж҃е ѻ҆тє́цъ на́шихъ. 
Что̀ ѻ҆́тче, стра́нное всѧ́кїѧ добродѣ́тели  дѣ́тельныѧ, ви́дѣти прише́лъ є҆сѝ жени́ще; прпⷣбнаѧ  вопїѧ́ше ста́рцꙋ: бл҃гослове́нъ є҆сѝ, зове́тъ же, бж҃е  ѻ҆тє́цъ на́шихъ. 
Оу҆мертви́вши бл҃же́ннаѧ страсте́й твои́хъ  взыгра̑нїѧ, къ безстра́стїѧ ны́нѣ оу҆стреми́ласѧ є҆сѝ  приста́нищꙋ, зовꙋ́щи: бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ. (л. т҃м) 
Бг҃оро́диченъ: Зачала̀ є҆сѝ неизрече́ннѡ, дв҃а  пребы́вши пречⷭ҇таѧ, и҆ родила̀ є҆сѝ мі́рови сп҃се́нїе,  хрⷭ҇та̀ бг҃а на́шего: тѣ́мже тѧ̀ всѝ пѣ́сньми вѣ́рнїи  велича́емъ. 
Пѣ́снь и҃. 
І҆рмо́съ: Седмери́цею пе́щь: 
Во ѻ҆де́ждꙋ багрѧ́нꙋю и҆ вѵ́ссонъ, и҆ порфѵ́рꙋ  бога́тый дре́вле ѡ҆блача́шесѧ свѣ́тлѡ ѻ҆каѧ́нный:  оу҆бо́гїй же ла́зарь во вратѣ́хъ сегѡ̀ лю́тѣ лежа́ше,  крꙋпи́цъ па́дающихъ трапе́зы хотѧ̀ насы́титисѧ, и҆  никто́же подаѧ́ше є҆мꙋ̀: тѣ́мже въ сла́вѣ хрⷭ҇тꙋ̀  сца́рствꙋетъ. 
Во вратѣ́хъ лежа́ше бога́тагѡ ла́зарь, согни́въ  тѣ́ломъ ра́нами, и҆ хотѧ́ше насыща́тисѧ снѣ́ди, и҆  никто́же даѧ́ше є҆мꙋ̀: но и҆ псѝ сострада́тельнѡ  ѧ҆зы́комъ ѡ҆близова́хꙋ гно́й и҆ стрꙋ́пы є҆гѡ̀. тѣ́мже  въ раѝ сла́дости сподо́бисѧ. 
Въ сласте́хъ ѡ҆богатѣ́хъ, ꙗ҆́коже дре́вле  бога́тый, ѡ҆блача́ѧсѧ на всѧ́къ де́нь въ багрѧни́цꙋ: и҆  а҆́зъ многоми́лостиве, въ сла́дости житїѧ̀ сегѡ̀ себѐ  ѡ҆сꙋжда́ю, сластьмѝ и҆ пре́лестьми. тѣ́мже молю́сѧ  тебѣ̀, ѿ ѻ҆гнѧ̀ и҆зба́витисѧ хрⷭ҇тѐ вѣ́чнагѡ, во  всѧ̑ вѣ́ки. 
Трⷪ҇ченъ: Трисвѣ́тлое бж҃ество̀, є҆ди́нственнꙋю  сїѧ́ющꙋю зарю̀, ѿ є҆ди́нагѡ трїѷпоста́снагѡ  є҆стества̀, роди́телѧ безнача́льна, є҆диноесте́ственна  же сло́ва ѻ҆ц҃ꙋ̀, и҆ сца́рствꙋюща є҆диносꙋ́щна дх҃а,  дѣ́ти бл҃гослови́те, сщ҃е́нницы воспо́йте, лю́дїе  превозноси́те во всѧ̑ вѣ́ки. 
И҆́ный. І҆рмо́съ: Оу҆жасни́сѧ боѧ́йсѧ нб҃о: 
Глꙋбины̑ се́рдца и҆спытꙋ́ѧй, пре́жде бытїѧ̀  предвѣ́дый всѧ̑ на̑ша, нꙋ́жнагѡ житїѧ̀ и҆схити́лъ є҆сѝ  прибѣ́гшꙋю къ тебѣ̀ сп҃се, нꙋ́жднѡ твоемꙋ̀  чл҃вѣколю́бїю (л. т҃м ѡ҆б.) вопїю́щꙋю немо́лчнѡ:  сщ҃е́нницы бл҃гослови́те, лю́дїе превозноси́те во всѧ̑  вѣ́ки. 
Ѽ и҆змѣне́нїѧ честна́гѡ, къ лꙋ́чшемꙋ преложе́нїѧ  твоегѡ̀ чⷭ҇тна́ѧ! ѽ любвѐ бж҃е́ственныѧ,  возненави́дѣвшїѧ плѡтскі́ѧ сла̑сти! ѽ вѣ́ры горѧ́щїѧ  и҆ бж҃е́ственныѧ, всехва́льнаѧ марі́е! ю҆́же вѣ́рнѡ  хва́лимъ, и҆ превозно́симъ во вѣ́ки. 
Ѡ҆брѣла̀ є҆сѝ болѣ́зней возме́здїе, и҆  трꙋдѡ́въ твои́хъ воздаѧ́нїе честна́ѧ марі́е, и҆́миже  низложи́ла є҆сѝ оу҆бі́йцꙋ врага̀: и҆ ны́нѣ со  а҆́гг҃лы зове́ши, пѣ́снь немо́лчнѡ вопїю́щи, и҆  превозносѧ́щи хрⷭ҇та̀ во вѣ́ки. 
Бг҃оро́диченъ: Всего̀ ѡ҆бнови́ мѧ бл҃гости ра́ди,  во оу҆тро́бѣ твое́й чⷭ҇таѧ, не растли́въ ѻ҆боегѡ̀  є҆стества̀ сво́йствъ, ꙗ҆́кѡ всѣ́хъ вѣкѡ́въ влⷣка:  ѿню́дꙋже тѧ̀, ꙗ҆́кѡ винꙋ̀ на́шегѡ сп҃се́нїѧ, пѣ́сньми  пое́мъ во всѧ̑ вѣ́ки. 
Пѣ́снь ѳ҃. 
І҆рмо́съ: Тѧ̀ неискꙋсобра́чнꙋю: 
Оу҆бо́гаго мѧ̀ ла́зарѧ хрⷭ҇тѐ, молю́сѧ,  содѣ́лай, сласте́й возжелѣ̑нїѧ моѧ̑ потреблѧ́ѧ, ꙗ҆́кѡ  є҆стество́мъ бг҃ъ: добродѣ́тельми же мѧ̀ бога́та  сотворѝ, да вѣ́рою въ пѣснопѣ́нїихъ велича́ю тѧ̀. 
Бога́тый и҆ немилосе́рдый, оу҆́мъ мо́й  презрѣ́хъ, вѣ́рою твои́хъ за́повѣдей чл҃вѣколю́бче,  пред̾ враты̀ пове́рженъ лю́тѣ: но ꙗ҆́кѡ  сострада́теленъ и҆ любоще́дръ возста́ви, ꙗ҆́коже дре́вле  четверодне́внаго дрꙋ́га ла́зарѧ. 
Всѝ и҆звыко́хомъ при́тчѣ влⷣчнѣй, всѝ оу҆́бѡ  вѣ́рнїи возненави́димъ бога́тагѡ немилосе́рдное, да  мꙋ́ки и҆збѣ́гнемъ, и҆ въ нѣ́дрѣхъ а҆враа́млихъ при́снѡ  ликꙋ́имъ. 
Бг҃оро́диченъ: Тѧ̀ неви́димаго бг҃а носи́вшꙋю  ѡ҆б̾ѧ́тїи, на нб҃сѣ́хъ пѣва́емаго ѿ всѧ́кїѧ тва́ри,  и҆ тобо́ю на́мъ да́рꙋющаго всегда̀ сп҃се́нїе, въ вѣ́рѣ  велича́емъ. (л. тм҃а) 
И҆́ный І҆рмо́съ: Не рыда́й менѐ мт҃и: 
Оу҆до́бь претерпѣ́ла є҆сѝ, ма́ти, пꙋсты́нный  трꙋ́дъ, оу҆крѣплѧ́ема держа́вною си́лою хрⷭ҇то́вою:  сквє́рнаѧ бо помышлє́нїѧ находѧ̑щаѧ, стрꙋѧ́ми  бж҃е́ственныхъ сле́зъ оу҆гаси́ла є҆сѝ чи́стаѧ,  по́стникѡвъ высото̀, прпⷣбныхъ похвало̀. 
Пресвѣтлѣ́йшими лꙋча́ми, просвѣща́етъ тѧ̀  є҆ди́на свѣ́тъ ро́ждшаѧ хрⷭ҇та̀, дв҃а и҆ чи́стаѧ:  стра́шнꙋю врагѡ́мъ тѧ̀ поставлѧ́етъ честна́ѧ:  ꙗ҆́вственнꙋю же всѣ̑мъ марі́е ꙗ҆влѧ́етъ тѧ̀,  страда́лєцъ красото̀, прпⷣбныхъ оу҆твержде́нїе. 
Ѡ҆ста́вивши мꙋ́дреннѡ земна̑ѧ всѧ̑, жили́ще  честно́е дх҃а ꙗ҆ви́ласѧ є҆сѝ: мїрски́хъ оу҆́бѡ  лю́тыхъ свободи́тисѧ, молѝ є҆ди́наго хрⷭ҇та̀  свободи́телѧ, вѣ́рнѡ соверша́ющымъ бж҃е́ственнꙋю па́мѧть  твою̀. 
Бг҃оро́диченъ: Зако́нѡвъ є҆стества̀ дв҃о, па́че  є҆стества̀ оу҆таи́вшисѧ, но́вое ѻ҆троча̀ на землѝ  родила̀ є҆сѝ чⷭ҇таѧ, законода́вца сꙋ́ща и҆ ве́тха  де́ньми, мы́сленное нб҃о всѣ́хъ творца̀: тѣ́мъ вѣ́рою  и҆ любо́вїю тѧ̀ оу҆бл҃жа́емъ. 
Свѣти́ленъ воскрⷭ҇ный. Та́же прпⷣбныѧ. 
Подо́бенъ: Нб҃о ѕвѣзда́ми: 
Ѡ҆́бразъ покаѧ́нїѧ тебѐ и҆мꙋ́ще всепрпⷣбнаѧ  марі́е, хрⷭ҇та̀ молѝ, во вре́мени поста̀, семꙋ̀ на́мъ  дарова́тисѧ, ꙗ҆́кѡ да въ вѣ́рѣ и҆ любвѝ, тѧ̀  пѣ́сньми восхва́лимъ. 
Бг҃оро́диченъ: Сла́досте а҆́гг҃лѡвъ, скорбѧ́щихъ  ра́досте, хрⷭ҇тїа́нъ предста́тельнице, дв҃о мт҃и гдⷭ҇нѧ,  застꙋпѝ на́съ, и҆ и҆зба́ви вѣ́чныхъ мꙋ́къ. 
На хвали́техъ стїхи̑ры воскрⷭ҇ны, ѻ҆смогла́сника  д҃, и҆ а҆натѡ́лїевы д҃. Та́же глаго́лемъ сті́хъ:  Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀. 
И҆ пое́мъ самогла́сенъ, гла́съ а҃. 
Нѣ́сть црⷭ҇тво бж҃їе пи́ща и҆ питїѐ: но пра́вда  и҆ воздержа́нїе со свѧ́тостїю. тѣ́мже не бога́тїи  вни́дꙋтъ въ (л. тм҃а ѡ҆б.) нѐ: но є҆ли̑цы сокрѡ́вища  своѧ̑ въ рꙋ́ки ни́щихъ влага́ютъ. сїѧ̑ и҆ дв҃дъ прⷪ҇ро́къ  оу҆чи́тъ глаго́лѧ: пра́веденъ мꙋ́жъ ми́лꙋѧй ве́сь де́нь,  наслажда́ѧйсѧ гдⷭ҇ви, и҆ во свѣ́тѣ ходѧ́й не  по́ткнетсѧ. сїѧ̑ же всѧ̑ къ наказа́нїю на́шемꙋ писа́шасѧ,  ꙗ҆́кѡ да постѧ́щесѧ бл҃госты́ню твори́мъ, и҆ да́стъ  на́мъ гдⷭ҇ь вмѣ́стѡ земны́хъ нбⷭ҇наѧ. 
Сла́ва, па́ки то́йже. И҆ ны́нѣ: Пребл҃гослове́нна  є҆сѝ: Славосло́вїе вели́кое. И҆ ѿпꙋ́стъ. Сла́ва, и҆  ны́нѣ, стїхи́ра є҆ѵⷢ҇льскаѧ, и҆ ча́съ а҃-й. На  лїтꙋргі́и бл҃жє́нна гла́са. Прокі́менъ по гла́сꙋ  а҆по́стола. А҆по́столъ ко є҆вре́ємъ, зача́ло тк҃а ѿ  полꙋ̀. И҆ прпⷣбныѧ, къ гала́тѡмъ, зача́ло с҃и.  А҆ллилꙋ́їа гла́са. Є҆ѵⷢ҇лїе ѿ ма́рка, зача́ло м҃з. И҆  прпⷣбныѧ, ѿ лꙋкѝ, зача́ло л҃г. Прича́стенъ:  Хвали́те гдⷭ҇а съ нб҃съ: На трапе́зѣ  оу҆чрежда́емсѧ, ꙗ҆́коже и҆ въ пре́жнихъ недѣ́лѧхъ. 
Въ недѣ́лю ве́чера, 
на Гдⷭ҇и воззва́хъ поста́вимъ стїхѡ́въ і҃: и҆  пое́мъ д҃, оу҆мили́тельны гла́са ѻ҆смогла́сника: и҆  трипѣ́снца подо́бны. Гла́съ а҃. 
Подо́бенъ: Прехва́льнїи мч҃нцы: 
Ѡ҆бнища́въ бога́тый хрⷭ҇тѐ, человѣ́ки  ѡ҆богати́лъ є҆сѝ безсме́ртїемъ и҆ свѣ́тлостїю. тѣ́мже  ѡ҆бнища́вшаго сластьмѝ житїѧ̀, добродѣ́тельми мѧ̀  ѡ҆богатѝ, и҆ оу҆бо́гомꙋ ла́зарю сочинѝ, бога́тагѡ мѧ̀  мꙋче́нїѧ и҆збавлѧ́ѧ, и҆ гее́нны предлежа́щїѧ мнѣ̀. 
Ѕло́бою ѡ҆богати́хсѧ лю́тѣ, и҆ сла́дость  возлюби́хъ, и҆ сꙋ́щихъ въ житїѝ наслади́хсѧ сласте́й,  гдⷭ҇и, и҆ ѻ҆гню̀ гее́нны подсꙋжде́нъ бы́хъ: гла́домъ  та́юща оу҆мо́мъ, ꙗ҆́кѡ ла́зарѧ презира́ема, пред̾  враты̀ бж҃е́ственныхъ дѣѧ́нїй пове́ржена, оу҆ще́дри мѧ̀  влⷣко. (л. тм҃в) 
И҆́на стїхи́ра, гла́съ то́йже. 
Подо́бенъ: Ѻ҆́блакъ тѧ̀: 
Шестꙋ́ю ѿ честны́хъ постѡ́въ седми́цꙋ,  оу҆се́рднѡ начина́юще, гдⷭ҇ви предпра́зднственное  пѣ́нїе ва́їй принесе́мъ вѣ́рнїи: грѧдꙋ́щемꙋ во сла́вѣ,  си́лою бж҃ества̀ во і҆ерꙋсали́мъ, оу҆мертви́ти сме́рть.  тѣ́мже оу҆гото́вимъ бл҃гоче́стнѡ побѣ̑дныѧ ѡ҆́бразы,  вѣ̑тви добродѣ́тєльныѧ, ѻ҆са́нна вопїю́ще творцꙋ̀  всѣ́хъ. 
И҆ мине́и г҃. Сла́ва, и҆ ны́нѣ, бг҃оро́диченъ:  Вхо́дъ. Свѣ́те ти́хїй. Прокі́менъ, гла́съ и҃:  Да́лъ є҆сѝ достоѧ́нїе: Со стїхѝ є҆гѡ̀: И҆щѝ въ  недѣ́лю а҃ поста̀. И҆ прѡ́чаѧ, ꙗ҆́коже ѻ҆бы́чно. 
На стїхо́внѣ самогла́сенъ днѐ, два́жды. Гла́съ  а҃: 
Чꙋ́денъ сп҃совъ на́съ ра́ди чл҃вѣколюби́вый  нра́въ, хотѧ́щихъ оу҆́бѡ бы́ти ра́зꙋмъ, ꙗ҆́кѡ  настоѧ́щихъ стѧжа́въ, ла́зарево и҆ бога́тагѡ житїѐ  ѡ҆бличѝ. ѻ҆бою̀ коне́цъ смотрѧ́юще: ѻ҆́вагѡ оу҆́бѡ  бѣжи́мъ немилосе́рдїѧ и҆ безчеловѣ́чїѧ, ѻ҆́вагѡ же  поревнꙋ́имъ терпѣ́нїю и҆ веледꙋ́шїю, во є҆́же съ ни́мъ  во а҆враа́млихъ нѣ́драхъ грѣ́ємымъ вопи́ти: правосꙋ́де  гдⷭ҇и, сла́ва тебѣ̀. 
Мꙋ́чениченъ: Мл҃твами гдⷭ҇и, всѣ́хъ ст҃ы́хъ и҆  бцⷣы, тво́й ми́ръ да́ждь на́мъ, и҆ поми́лꙋй на́съ,  ꙗ҆́кѡ є҆ди́нъ ще́дръ. 
Сла́ва, и҆ ны́нѣ, бг҃оро́диченъ: Нбⷭ҇ныхъ чинѡ́въ  ра́дованїе, на землѝ человѣ́кѡвъ крѣ́пкое  предста́тельство, пречⷭ҇таѧ дв҃о, сп҃си́ ны и҆̀же къ  тебѣ̀ прибѣга́ющыѧ, ꙗ҆́кѡ на тѧ̀ оу҆пова́нїе по бз҃ѣ  бцⷣе возложи́хомъ. 


(л. тм҃в ѡ҆б.) 
Въ понедѣ́льникъ ва́їй, на оу҆́трени,  тро́ичны. 
По а҃-мъ стїхосло́вїи сѣда́льны оу҆мили́тельны  ѻ҆смогла́сника. По в҃-мъ же стїхосло́вїи сѣда́ленъ,  гла́съ а҃. 
Подо́бенъ: Ка́мени запеча́танꙋ: 
Ка́мень ѿвали́лъ є҆сѝ ѡ҆жесточе́нїѧ гдⷭ҇и, ѿ  моегѡ̀ се́рдца, оу҆мерщвле́ннꙋю страстьмѝ воздви́гни  дꙋ́шꙋ мою̀ бл҃гі́й, принестѝ тебѣ̀ ва̑їа  добродѣ́телей: ꙗ҆́кѡ побѣди́телю а҆́да, во  оу҆миле́нїи влⷣко сподо́би, ꙗ҆́кѡ да вѣ́чный живо́тъ  оу҆лꙋчꙋ̀, пѣсносло́вѧ твою̀ держа́вꙋ, и҆ бл҃гоꙋтро́бїе  твоѐ, є҆ди́не чл҃вѣколю́бче. [Два́жды.] 
Бг҃оро́диченъ: Чꙋ́до чꙋде́съ бл҃года́тнаѧ, въ  тебѣ̀ зрѧ́щи тва́рь ра́дꙋетсѧ: зачала́ бо є҆сѝ  безсѣ́меннѡ, и҆ родила̀ є҆сѝ неизрече́ннѡ, є҆гѡ́же  чинонача̑лїѧ а҆́гг҃лѡвъ ви́дѣти не мо́гꙋтъ: того̀ бцⷣе,  молѝ ѡ҆ дꙋша́хъ на́шихъ. 
По г҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
Шестꙋ́ю седми́цꙋ поста̀ и҆мꙋ́ще,  предпра́зднственное пѣ́нїе, ва̑їа принесе́мъ хрⷭ҇тꙋ̀,  грѧдꙋ́щемꙋ на́съ ра́ди всѣ́сти на жребѧ́ти ѻ҆́сли,  ꙗ҆зы́ческое подклони́ти ꙗ҆́кѡ цр҃ь безслове́сїе  роди́телю: вѣ̑тви добродѣ́телей томꙋ̀ всѝ  оу҆гото́вимъ, ꙗ҆́кѡ да воскрⷭ҇нїе є҆гѡ̀ ра́дꙋющесѧ  оу҆́зримъ. 
Сла́ва, па́ки то́йже. 
И҆ ны́нѣ, бг҃оро́диченъ: Рꙋ́цѣ твоѝ  бж҃е́ственнїи, и҆́миже содѣ́телѧ носи́ла є҆сѝ дв҃о  прест҃а́ѧ, воплоще́нна бж҃ество́мъ, просте́рши оу҆молѝ  и҆зба́витисѧ на́мъ ѿ и҆скꙋше́нїй, и҆ страсте́й, и҆  бѣ́дъ, восхвалѧ́ющымъ тѧ̀ любо́вїю, и҆ вопїю́щымъ  тебѣ̀: сла́ва все́льшемꙋсѧ въ тѧ̀: сла́ва (л. тм҃г)  проше́дшемꙋ и҆з̾ тебѐ: сла́ва свободи́вшемꙋ на́съ  ржⷭ҇тво́мъ твои́мъ. 
Трипѣ́снецъ. Гла́съ а҃. 
Пѣ́снь а҃. 
І҆рмо́съ: Пѣ́снь побѣ́днꙋю: 
Стра̑сти оу҆мертви́мъ воздержа́нїемъ, и҆ дꙋ́хъ  ѡ҆живи́мъ бж҃е́ственными дѣ́тельми, ꙗ҆́кѡ да оу҆́зримъ  стрⷭ҇ть хрⷭ҇то́вꙋ честнꙋ́ю чи́стымъ оу҆мо́мъ. 
Неми́лостивагѡ поревнова́вша бога́тагѡ нра́вѡмъ,  ще́дре чл҃вѣколю́бче молю́ тѧ, сочини́ мѧ ла́зарю  оу҆бо́гомꙋ, и҆збавлѧ́ѧ мѧ̀ пла́мене, и҆ негаси́магѡ  ѻ҆гнѧ̀. 
Ѿ всѣ́хъ пости́хсѧ и҆справле́нїй, въ сы́тость  наслади́хсѧ прегрѣше́нїй, гдⷭ҇и: ны́нѣ оу҆́бѡ а҆́лчꙋща  мѧ̀ сп҃си́тельнымъ и҆ честны́мъ насы́ти бра́шномъ. 
Бг҃оро́диченъ: Менѐ ѡ҆сꙋжде́ннаго во ѡ҆сꙋжде́нїи,  пречⷭ҇таѧ влⷣчце, пове́рженнаго дѣ́лы мои́ми, сп҃сѝ,  оу҆ще́дри, всеще́драго бг҃а ро́ждшаѧ. 
И҆́ный, гла́съ а҃. І҆рмо́съ: Помо́гшемꙋ бг҃ꙋ: 
Свѣтоно́сный пра́здникъ срѧ́щимъ вѣ́рнїи,  предпра́зднствꙋюще є҆го̀ дне́сь свѣ́тлѡ, да живоно́снꙋю  сподо́бимсѧ стрⷭ҇ть ви́дѣти. 
Грѧде́тъ, и҆ и҆́детъ хрⷭ҇то́съ ко і҆ерⷭ҇ли́мꙋ  ꙗ҆́кѡ цр҃ь, сѣдѧ̀ на жребѧ́ти ѻ҆́сли, ꙗ҆зы́ческое  подклони́ти безслове́сїе под̾ ꙗ҆ре́мъ ѻ҆ц҃ꙋ̀. 
Трⷪ҇ченъ: Въ бж҃ествѣ̀ є҆ди́номъ трїѷпоста́снаѧ  є҆ди́нице, ѻ҆́ч҃е нерожде́нне бж҃е, и҆ сн҃е  є҆диноро́дне, и҆ є҆ди́не ст҃ы́й дш҃е,  є҆диноцрⷭ҇твеннаѧ держа́во, сп҃сѝ всѧ̑ ны̀. 
Бг҃оро́диченъ: Пресла̑внаѧ возглаго́лашасѧ ѡ҆  тебѣ̀ всю́дꙋ, ꙗ҆́кѡ родила̀ є҆сѝ пло́тїю всѣ́хъ  творца̀, бцⷣе мр҃і́е безневѣ́стнаѧ и҆ неискꙋсобра́чнаѧ.  (л. тм҃г ѡ҆б.) 
Сла́ва тебѣ̀ бж҃е на́шъ, сла́ва тебѣ̀. 
Сѐ грѧде́тъ хрⷭ҇то́съ ко гра́дꙋ виѳфагі́и,  ра́дꙋйсѧ ла́зарево ѻ҆ч҃ество виѳа́нїе, ꙗ҆́кѡ тебѣ̀  пока́жетъ чꙋ́до ве́лїе, ла́зарѧ возставлѧ́ѧ и҆з̾  ме́ртвыхъ. 
І҆рмо́съ: Помо́гшемꙋ бг҃ꙋ во є҆гѵ́птѣ  мѡѷсе́ови, и҆ тѣ́мъ фараѡ́на со всево́инствомъ  погрꙋзи́вшемꙋ, побѣ́днꙋю пѣ́снь пои́мъ, ꙗ҆́кѡ  просла́висѧ. 
Пѣ́снь и҃. 
І҆рмо́съ: Є҆го́же оу҆жаса́ютсѧ: 
Непло́дными ѡ҆богати́хсѧ ѻ҆каѧ́нный помышле́ньми,  дꙋ́шꙋ ѡ҆скверни́хъ беззако́нными сластьмѝ, и҆ тьма̀  ѡ҆крꙋжа́етъ мѧ̀ ѿча́ѧнїѧ: ѡ҆зарѝ мнѣ̀ сїѧ́нїе, бж҃е  мо́й, покаѧ́нїѧ. 
Ꙗ҆́коже дре́вле просвѣти́лъ є҆сѝ слѣпа́го ѿ  рожде́нїѧ, дꙋ́шꙋ мою̀ ѡ҆зарѝ, не ви́дѧщꙋю свѣ́та  твоегѡ̀ млⷭ҇тиве, но во тьмѣ̀ лю́тагѡ забве́нїѧ  погре́бшꙋюсѧ, и҆ попече́нїй жите́йскихъ. 
Пости́всѧ и҆лїа̀, ѿве́рзе нб҃са̀, и҆ тꙋ́чами  напоѝ жа́ждꙋщꙋю зе́млю: пости́мсѧ, стрꙋи̑ почерпа́юще  дꙋше́вныхъ сле́зъ, ꙗ҆́кѡ да поми́лꙋемсѧ. 
Бг҃оро́диченъ: Ꙗ҆́кѡ ѡ҆дꙋшевле́ннаѧ лоза̀,  процвѣла̀ є҆сѝ на́мъ гро́здъ зрѣ́лый, и҆сточа́ющїй  на́мъ, чⷭ҇таѧ дв҃о, вїно̀ ѡ҆ставле́нїѧ, и҆ грѣхо́вное  и҆зсꙋша́ющее пїѧ́нство. 
И҆́ный. І҆рмо́съ: Пѣ́снь тебѣ̀ прино́симъ: 
Ѿве́рзесѧ преддве́рїе ла́зарева животво́рїѧ:  хрⷭ҇то́съ бо грѧде́тъ, ꙗ҆́кѡ ѿ сна̀ воздви́гнꙋти  оу҆ме́ршаго, побори́ти жи́знїю сме́рть. 
Ве́лїѧ тебѣ̀ похвала̀, ѽ виѳа́нїе, ꙗ҆́кѡ  зижди́телѧ страннопрїѧ́ти сподо́биласѧ є҆сѝ, вопїю́щи:  бл҃гослови́те дѣла̀ гдⷭ҇нѧ гдⷭ҇а. (л. тм҃д) 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Тѧ̀ пресꙋ́щнаѧ, трегꙋ́баѧ є҆ди́нице,  совокꙋплѧ́емаѧ въ раздѣле́нїи зра́комъ ли́цъ, ѻ҆ц҃а̀,  и҆ сн҃а, и҆ дх҃а бж҃е́ственнагѡ сла́вимъ. 
Бг҃оро́диченъ: Є҆́же ра́дꙋйсѧ, вѣща́емъ тебѣ̀  со а҆́гг҃ломъ, ꙗ҆́кѡ воздви́гла є҆сѝ ра́дость, сп҃са  мі́ра: є҆го́же молѝ дв҃о всепѣ́таѧ. 
Сла́ва тебѣ̀ бж҃е на́шъ, сла́ва тебѣ̀. 
Пѣ́снь тебѣ̀ прино́симъ, ꙗ҆́кѡ на жребѧ́ти  но́сишисѧ, въ вы́шнихъ на херꙋві́мѣхъ восходѧ́й, да  всѣ́хъ повине́ши хрⷭ҇тѐ держа́вѣ твое́й. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Пѣ́снь тебѣ̀ прино́симъ безпло́тныхъ,  ꙗ҆́коже ѻ҆́троцы въ пещѝ, и҆ пою́ще глаго́лемъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Пѣ́снь ѳ҃. 
І҆рмо́съ: Живопрїе́мный и҆сто́чникъ: 
Оу҆мерщвле́нъ бы́въ мно́гими прегрѣше́ньми,  небреже́нїѧ во гро́бѣ ѡ҆держи́мь є҆́смь, ка́мень  ѿча́ѧнїѧ и҆мѣ́ѧй надлежа́щїй: є҆го́же расто́ргъ  хрⷭ҇тѐ твое́ю млⷭ҇тїю, ꙗ҆́коже ла́зарѧ дре́вле, ны́нѣ  воскр҃си́ мѧ. 
Бога́тагѡ оу҆бѣжи́мъ подража́нїѧ, ѡ҆сꙋжде́ннагѡ  въ пла́мень неꙋгаси́мый: и҆ ла́зарево возлю́бимъ въ  болѣ́знехъ терпѣ́нїе, ꙗ҆́кѡ да ѿсю́дꙋ на́съ  ѿше́дшихъ а҆враа́мъ въ нѣ́дро воспрїи́метъ. 
Страстоꙋбі́йцꙋ по́стъ возлю́бимъ, въ мл҃твахъ  прилѣ́жнѡ оу҆праздни́мсѧ, пла́чимъ, рыда́имъ, и҆  те́плѣ воздо́хнемъ, ꙗ҆́кѡ да на́съ і҆и҃съ оу҆тѣ́шитъ,  и҆ црⷭ҇твїѧ прича́стники содѣ́лаетъ. 
Бг҃оро́диченъ: Двⷭ҇тва бж҃е́ственное сокро́вище,  пра́ѻтєцъ є҆ди́ное и҆справле́нїе, и҆сто́чникъ точа́щїй  бл҃гоꙋтро́бїѧ (л. тм҃д ѡ҆б.) бе́зднꙋ, добро́тꙋ і҆а́кѡвлю,  бцⷣꙋ, є҆́юже сп҃са́емїи воспои́мъ. 
И҆́ный. І҆рмо́съ: Тебѐ ви́дѣннꙋю: 
Дне́сь хрⷭ҇тꙋ̀ ꙗ҆влѧ́етсѧ, ѡ҆б̾ ѻ҆нꙋ̀ странꙋ̀  і҆ѻрда́на ходѧ́щꙋ, болѣ́знь ла́зарева, и҆ ꙗ҆́кѡ  провѣ́децъ глаго́летъ: болѣ́знь сїѧ̀ нѣ́сть ны́нѣ къ  сме́рти. 
Бл҃гоꙋгото́висѧ виѳа́нїе, оу҆красѝ твоѧ̑  бж҃е́ствєнныѧ вхо́ды, разширѝ преддвє́рїѧ: се́ бо  влⷣка прихо́дитъ со а҆пⷭ҇лы, ѻ҆вча̀ своѐ ѡ҆живлѧ́ѧ. 
Трⷪ҇ченъ: Тѧ̀ трїѷпоста́снꙋю є҆ди́ницꙋ, и҆  нераздѣ́льное сꙋщество̀, є҆́же шестокри̑льнаѧ  славосло́вѧтъ вѡ́инства, и҆ человѣ́ческїй ро́дъ  пѣ́сньми велича́емъ. 
Бг҃оро́диченъ: Тѧ̀ ѿ ѻ҆ц҃а̀ безлѣ́тнѡ, и҆ ѿ  мт҃ре несказа́ннѡ, въ лѣ́то ро́ждшагосѧ во всѣ́хъ  сп҃се́нїе, ꙗ҆́кѡ творца̀ и҆ влⷣкꙋ пѣ́сньми велича́емъ. 
Сла́ва тебѣ̀ бж҃е на́шъ, сла́ва тебѣ̀. 
Съ добротворе́нїѧ вѣ́твьми, и҆ чистоты̀ носѧ́ще  ва̑їа, оу҆гото́вимсѧ всѝ хрⷭ҇та̀ срѣ́сти, ко  і҆ерⷭ҇ли́мꙋ грѧдꙋ́щаго ꙗ҆́кѡ бг҃а на́шего. 
І҆рмо́съ: Тебѐ ви́дѣннꙋю две́рь і҆езекі́илемъ  прⷪ҇ро́комъ, є҆́юже никто́же про́йде, то́кмѡ бг҃ъ  є҆ди́нъ, бцⷣе дв҃о, пѣ́сньми почита́емъ. 
Досто́йно є҆́сть: И҆ свѣти́ленъ гла́са. 
На стїхо́внѣ самогла́сенъ два́жды, гла́съ є҃. 
Не ѡ҆сꙋдѝ менѐ хрⷭ҇тѐ въ пла́мени гее́нстѣмъ,  ꙗ҆́коже бога́таго, ра́ди ла́зарѧ: но да́рꙋй и҆ мнѣ̀  пла́чемъ просѧ́щꙋ, ка̑пли чл҃вѣколю́бїѧ, бж҃е, и҆  поми́лꙋй мѧ̀. 
Мꙋ́чениченъ: Бл҃гослове́нно во́инство цр҃ѧ̀  нбⷭ҇нагѡ, а҆́ще бо и҆ земноро́днїи бы́ша стрⷭ҇тоте́рпцы,  но а҆́гг҃льскїй са́нъ потща́шасѧ дости́гнꙋти, ѡ҆  тѣлесѣ́хъ небре́гше, и҆ (л. тм҃є) стрⷭ҇тьмѝ свои́ми  безпло́тныхъ че́сти сподо́бишасѧ: мл҃твами и҆́хъ гдⷭ҇и,  сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ гла́съ то́йже:  Ѡ҆бра́дованнаѧ, хода́тайствꙋй твои́ми мл҃твами, и҆  и҆спросѝ дꙋша́мъ на́шымъ мно́жество щедро́тъ, и҆  ѡ҆чище́нїе мно́гихъ прегрѣше́нїй, мо́лимсѧ. 
На ѕ҃-мъ часѣ̀ тропа́рь прⷪ҇ро́чества, гла́съ ѕ҃: 
Се́й є҆́сть бж҃е, стра́шный де́нь, є҆гѡ́же  дости́гнꙋти ве́чера не надѣ́емсѧ: и҆ сего̀ ви́дѣти  на́съ чл҃вѣколю́бнѡ, сподо́билъ є҆сѝ трист҃ы́й, сла́ва  тебѣ̀. 
Прокі́менъ, ѱало́мъ р҃д, гла́съ ѕ҃: Да  возвесели́тсѧ се́рдце и҆́щꙋщихъ гдⷭ҇а. Сті́хъ:  И҆сповѣ́дайтесѧ гдⷭ҇ви, и҆ призыва́йте и҆́мѧ є҆гѡ̀. 
Прⷪ҇ро́чества и҆са́їина чте́нїе. [Гл. м҃и, ст. з҃і-  к҃в. Гл. м҃ѳ, ст. а҃-д҃.] 
Та́кѡ глаго́летъ гдⷭ҇ь, и҆зба́вивый тѧ̀ ст҃ы́й  і҆и҃левъ: а҆́зъ є҆́смь гдⷭ҇ь бг҃ъ тво́й, наꙋчи́хъ тѧ̀  є҆́же ѡ҆брѣстѝ, тебѣ̀ пꙋ́ть, по немꙋ́же по́йдеши. И҆  а҆́ще бы є҆сѝ послꙋ́шалъ за́повѣдей мои́хъ, то бы́лъ  бы оу҆́бѡ а҆́ки рѣка̀ ми́ръ тво́й, и҆ пра́вда твоѧ̀  ꙗ҆́кѡ волна̀ морска́ѧ. И҆ бы́ло бы ꙗ҆́кѡ песо́къ сѣ́мѧ  твоѐ, и҆ и҆сча̑дїѧ чре́ва твоегѡ̀ ꙗ҆́кѡ пе́рсть землѝ:  нижѐ ны́нѣ потреби́шисѧ, нижѐ поги́бнетъ и҆́мѧ твоѐ  предо мно́ю. И҆зы́ди ѿ вавѷлѡ́на бѣжа́й ѿ  халде́євъ: гла́съ ра́дости возвѣсти́те, и҆ да слы́шано  бꙋ́детъ сїѐ, возвѣсти́те да́же до послѣ́днихъ землѝ:  глаго́лите, и҆зба́ви гдⷭ҇ь раба̀ своего̀ і҆а́кѡва. И҆  а҆́ще вжа́ждꙋтъ, пꙋсты́нею проведе́тъ и҆́хъ, и҆ во́дꙋ  и҆з̾ ка́мене и҆зведе́тъ и҆̀мъ, разсѧ́детсѧ ка́мень, и҆  потече́тъ вода̀, и҆ и҆спїю́тъ лю́дїе моѝ. Нѣ́сть  ра́доватисѧ нечести̑вымъ, глаго́летъ гдⷭ҇ь. Послꙋ́шайте  менѐ ѻ҆́строви, и҆ внемли́те ꙗ҆зы̑цы, вре́менемъ  мно́гимъ стоѧ́ти бꙋ́детъ, глаго́летъ гдⷭ҇ь: ѿ чре́ва  мт҃ре моеѧ̀ наречѐ и҆́мѧ моѐ. И҆ положѝ (л. тм҃є  ѡ҆б.) оу҆ста̀ моѧ̑ ꙗ҆́кѡ ме́чь ѻ҆́стръ, и҆ под̾  кро́вомъ рꙋкѝ своеѧ̀ скры́ мѧ: положи́ мѧ ꙗ҆́кѡ  стрѣлꙋ̀ и҆збра́ннꙋ, и҆ въ тꙋ́лѣ свое́мъ скры́ мѧ. И҆  рече́ ми: ра́бъ мо́й є҆сѝ ты̀ і҆и҃лю, и҆ въ тебѣ̀  просла́влюсѧ. А҆́зъ же реко́хъ: вотщѐ трꙋди́хсѧ, всꙋ́е  и҆ ни во что̀ да́хъ крѣ́пость мою̀: сегѡ̀ ра́ди сꙋ́дъ  мо́й пред̾ гдⷭ҇емъ, и҆ трꙋ́дъ мо́й пред̾ бг҃омъ мои́мъ. 
Прокі́менъ, ѱало́мъ р҃є, гла́съ ѕ҃:  Бл҃гослове́нъ гдⷭ҇ь въ і҆и҃левъ ѿ вѣ́ка и҆ до  вѣ́ка. Сті́хъ: И҆сповѣ́дайтесѧ гдⷭ҇ви, ꙗ҆́кѡ  бл҃гъ: 
Въ понедѣ́льникъ ва́їй ве́чера, 
по ѻ҆бы́чномъ стїхосло́вїи, на Гдⷭ҇и воззва́хъ,  поста́вимъ стїхѡ́въ ѕ҃: и҆ пое́мъ настоѧ́щыѧ подѡ́бны  трипѣ́снца, творе́нїе господи́на і҆ѡ́сифа. Гла́съ ѕ҃: 
Подо́бенъ: Всю̀ ѿложи́вше: 
Мно́гими прегрѣше́нїи, и҆ сластьмѝ житїѧ̀,  недꙋ́гꙋющꙋю стѧжа́хъ дꙋ́шꙋ ѻ҆каѧ́нный, и҆ лежꙋ̀ на  ѻ҆дрѣ̀ всегда̀ лѣ́ности, влⷣко, и҆ вопїю́ ти:  млⷭ҇тиве, прише́дъ посѣтѝ, здра́вїе мнѣ̀ подаѧ̀ и҆  млⷭ҇ть, и҆ не ѡ҆ста́ви мѧ̀, да не когда̀ оу҆снꙋ̀ въ  сме́рть, и҆ возра́дꙋетсѧ вра́гъ ѡ҆ поги́бели мое́й,  и҆скі́й всегда̀, сп҃се, во а҆́довꙋ глꙋбинꙋ̀ низвести́ мѧ. 
Немилосе́рдомꙋ бога́томꙋ въ безꙋ́мїи поревнова́въ,  сла́достнѡ веселю́сѧ, сластьмѝ и҆ страстьмѝ  погрꙋжа́ѧсѧ. и҆ ви́дѧ лежа́ща всегда̀ пред̾ две́рьми  покаѧ́нїѧ, ꙗ҆́коже ла́зарѧ оу҆ма̀ моего̀, гдⷭ҇и, сего̀  нечꙋ́вственнѡ прехождꙋ̀, гла́домъ же болѣ́знꙋюща, и҆  ѡ҆стрꙋплѧ́ема страстьмѝ. тѣ́мже гее́нскомꙋ пови́ненъ  є҆́смь пла́мени, ѿ негѡ́же и҆зба́ви мѧ̀ влⷣко,  є҆ди́не многомлⷭ҇тиве. (л. тм҃ѕ) 
И҆́на стїхи́ра господи́на ѳео́дѡра, гла́съ є҃. 
Подо́бенъ: Гдⷭ҇и при мѡѷсе́и: 
Гдⷭ҇и, ѡ҆б̾ ѻ҆нꙋ̀ странꙋ̀ і҆ѻрда́на, пло́тїю  проходѧ̀, проре́клъ є҆сѝ ла́заревꙋ болѣ́знь къ сме́рти  не бы́ти, но ѡ҆ твое́й бг҃а на́шегѡ сла́вѣ быва́ти.  сла́ва вели́чїю дѣ́лъ твои́хъ, и҆ вседержи́тельствꙋ  твоемꙋ̀: ꙗ҆́кѡ низложи́лъ є҆сѝ сме́рть, за мно́гꙋю  млⷭ҇ть чл҃вѣколю́бче. 
И҆ мине́и. Сла́ва: И҆ ны́нѣ, бг҃оро́диченъ. 
Прокі́менъ, ѱало́мъ р҃ѕ, гла́съ д҃:  И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ вѣ́къ  млⷭ҇ть є҆гѡ̀. Сті́хъ: Да рекꙋ́тъ и҆зба́вленнїи  гдⷭ҇емъ: 
Бытїѧ̀ чте́нїе. [Глава̀ к҃з, ст. а҃-м҃а.] 
Бы́сть же, повнегда̀ состарѣ́тисѧ і҆саа́кови, и҆  притꙋпи́шасѧ ѻ҆́чи є҆гѡ̀ є҆́же ви́дѣти: и҆ призва̀  и҆са́ѵа сы́на своего̀ старѣ́йшаго, и҆ речѐ є҆мꙋ̀:  сы́не мо́й. и҆ речѐ: сѐ а҆́зъ. И҆ речѐ і҆саа́къ: сѐ  состарѣ́хсѧ, и҆ не вѣ́мъ днѐ сконча́нїѧ моегѡ̀. Ны́нѣ  оу҆́бѡ возмѝ ѻ҆рꙋ́дїе твоѐ, тꙋ́лъ же и҆ лꙋ́къ, и҆  и҆зы́ди на по́ле, и҆ оу҆лови́ ми ло́въ: И҆ сотвори́ ми  снѣ̑ди, ꙗ҆́коже люблю̀ а҆́зъ: и҆ принеси́ ми, да  ꙗ҆́мъ, ꙗ҆́кѡ да бл҃гослови́тъ тѧ̀ дꙋша̀ моѧ̀, пре́жде  да́же не оу҆мрꙋ̀. Реве́кка же слы́ша глаго́люща і҆саа́ка  ко и҆са́ѵꙋ сы́нꙋ своемꙋ̀: и҆зы́де же и҆са́ѵъ на по́ле  оу҆лови́ти ло́въ ѻ҆тцꙋ̀ своемꙋ̀. Реве́кка же речѐ ко  і҆а́кѡвꙋ сы́нꙋ своемꙋ̀ ме́ньшемꙋ: сѐ, а҆́зъ слы́шахъ  ѻ҆тца̀ твоего̀ бесѣ́дꙋюща ко и҆са́ѵꙋ бра́тꙋ твоемꙋ̀,  глаго́люща: Принеси́ ми ло́въ, и҆ сотвори́ ми снѣ̑ди, да  ꙗ҆ды́й бл҃гословлю́ тѧ пред̾ гдⷭ҇емъ, пре́жде не́же  оу҆мре́ти мѝ. Ны́нѣ оу҆́бѡ сы́не мо́й, послꙋ́шай  менѐ, ꙗ҆́коже а҆́зъ заповѣ́даю тѝ. И҆ ше́дъ во  ѻ҆́вцы, поймѝ мнѣ̀ ѿтꙋ́дꙋ два̀ кѡ́злища мѧ̑гка и҆  дѡбра̀, и҆ сотворю̀ ѧ҆̀ снѣ̑ди ѻ҆тцꙋ̀ твоемꙋ̀, (л. тм҃ѕ  ѡ҆б.) ꙗ҆́коже лю́битъ: И҆ внесе́ши ѻ҆тцꙋ̀ твоемꙋ̀, и҆  бꙋ́детъ ꙗ҆́сти, ꙗ҆́кѡ да бл҃гослови́тъ тѧ̀ ѻ҆те́цъ  тво́й, пре́жде да́же не оу҆́мретъ. Рече́ же і҆а́кѡвъ къ  реве́кцѣ ма́тери свое́й: и҆са́ѵъ бра́тъ мо́й є҆́сть  мꙋ́жъ косма́тъ, а҆́зъ же мꙋ́жъ гла́дкїй: Да не ка́кѡ  ѡ҆сѧ́жетъ мѧ̀ ѻ҆те́цъ мо́й, и҆ бꙋ́дꙋ пред̾ ни́мъ ꙗ҆́кѡ  презира́ѧй, и҆ наведꙋ̀ на себѐ клѧ́твꙋ, а҆ не  бл҃гослове́нїе. Рече́ же є҆мꙋ̀ ма́ти: на мнѣ̀ клѧ́тва  твоѧ̀, ча́до: то́чїю послꙋ́шай гла́са моегѡ̀, и҆ ше́дъ  принеси́ ми. Ше́дъ же взѧ̀, и҆ принесѐ ма́тери, и҆  сотворѝ ма́ти є҆гѡ̀ снѣ̑ди, ꙗ҆́коже люблѧ́ше ѻ҆те́цъ  є҆гѡ̀. И҆ взе́мши реве́кка ѻ҆де́ждꙋ и҆са́ѵа сы́на  своегѡ̀ старѣ́йшагѡ до́брꙋю, ꙗ҆́же бы́сть оу҆ неѧ̀ въ  домꙋ̀, ѡ҆блечѐ ѻ҆́ною і҆а́кѡва сы́на своего̀ ме́ньшаго.  И҆ ко́жицами козлѧ́чїими ѡ҆бложѝ мы̑шцы є҆гѡ̀, и҆  наго́е вы́и є҆гѡ̀. И҆ дадѐ снѣ̑ди и҆ хлѣ́бы, ꙗ҆̀же  сотворѝ, въ рꙋ́цѣ і҆а́кѡвꙋ сы́нꙋ своемꙋ̀. И҆ внесѐ  ѻ҆тцꙋ̀ своемꙋ̀, и҆ речѐ: ѻ҆́тче. ѻ҆́нъ же речѐ: сѐ  а҆́зъ. кто̀ є҆сѝ ты̀, ча́до; И҆ речѐ і҆а́кѡвъ ѻ҆тцꙋ̀:  а҆́зъ и҆са́ѵъ пе́рвенецъ тво́й, сотвори́хъ, ꙗ҆́коже  ре́клъ мѝ є҆сѝ: воста́въ сѧ́ди, и҆ ꙗ҆́ждь ѿ ло́ва  моегѡ̀, ꙗ҆́кѡ да бл҃гослови́тъ мѧ̀ дꙋша̀ твоѧ̀. Рече́ же  і҆саа́къ сы́нꙋ своемꙋ̀: что̀ сїѐ, є҆́же ско́рѡ  ѡ҆брѣ́лъ є҆сѝ ѽ ча́до; ѻ҆́нъ же речѐ: є҆́же дадѐ  гдⷭ҇ь бг҃ъ тво́й предо мно́ю. Рече́ же і҆саа́къ і҆а́кѡвꙋ:  прибли́жисѧ ко мнѣ̀, и҆ ѡ҆сѧжꙋ̀ тѧ̀ ча́до, а҆́ще ты̀  є҆сѝ сы́нъ мо́й и҆са́ѵъ, и҆лѝ нѝ; Прибли́жисѧ же  і҆а́кѡвъ ко і҆саа́кꙋ ѻ҆тцꙋ̀ своемꙋ̀, и҆ ѡ҆сѧза̀ є҆го̀,  и҆ речѐ: гла́съ оу҆́бѡ, гла́съ і҆а́кѡвль: рꙋ́цѣ же,  рꙋ́цѣ и҆са́ѵовѣ. И҆ не позна̀ є҆гѡ̀, бѣ́стѣ бо  рꙋ́цѣ є҆гѡ̀, ꙗ҆́кѡ рꙋ́цѣ и҆са́ѵа бра́та є҆гѡ̀  косма́тѣ: и҆ бл҃гословѝ є҆го̀. И҆ речѐ: ты́ ли є҆сѝ  сы́нъ мо́й и҆са́ѵъ; ѻ҆́нъ же речѐ: а҆́зъ. И҆ речѐ:  принеси́ ми, и҆ ꙗ҆́мъ ѿ ло́ва твоегѡ̀ ча́до, да  бл҃гослови́тъ тѧ̀ дꙋша̀ моѧ̀. и҆ принесѐ є҆мꙋ̀, и҆  ꙗ҆дѐ: и҆ принесѐ є҆мꙋ̀ вїно̀, и҆ пѝ. И҆ речѐ (л.  тм҃з) є҆мꙋ̀ і҆саа́къ ѻ҆те́цъ є҆гѡ̀: прибли́жисѧ ко  мнѣ̀, и҆ ѡ҆блобыза́й мѧ̀ ча́до. И҆ прибли́живсѧ лобыза̀  є҆го̀: и҆ ѡ҆бонѧ̀ воню̀ ри́зъ є҆гѡ̀, и҆ бл҃гословѝ  є҆го̀, и҆ речѐ: сѐ вонѧ̀ сы́на моегѡ̀, ꙗ҆́кѡ вонѧ̀  ни́вы и҆спо́лнены, ю҆́же бл҃гословѝ гдⷭ҇ь. И҆ да да́стъ  тебѣ̀ бг҃ъ ѿ росы̀ небе́сныѧ, и҆ ѿ тꙋ́ка землѝ, и҆  мно́жество пшени́цы и҆ вїна̀: И҆ да порабо́таютъ тебѣ̀  ꙗ҆зы́цы, и҆ да покло́нѧтсѧ тебѣ̀ кнѧ́зи, и҆ бꙋ́ди  господи́нъ бра́тꙋ твоемꙋ̀, и҆ покло́нѧтсѧ тебѣ̀ сы́нове  ѻ҆тца̀ твоегѡ̀: проклина́ѧй тѧ̀, про́клѧтъ:  бл҃гословлѧ́ѧй же тѧ̀, бл҃гослове́нъ. И҆ бы́сть по є҆́же  преста́ти і҆саа́кꙋ бл҃гословлѧ́ющꙋ і҆а́кѡва сы́на  своегѡ̀: и҆ бы́сть є҆гда̀ и҆зы́де і҆а́кѡвъ ѿ лица̀  і҆саа́ка ѻ҆тца̀ своегѡ̀, и҆ и҆са́ѵъ бра́тъ є҆гѡ̀  прїи́де съ лови́твы. Сотвори́ же и҆ то́й снѣ̑ди, и҆  принесѐ ѻ҆тцꙋ̀ своемꙋ̀, и҆ речѐ ѻ҆тцꙋ̀: да воста́нетъ  ѻ҆те́цъ мо́й, и҆ да ꙗ҆́стъ ѿ ло́ва сы́на своегѡ̀,  ꙗ҆́кѡ да бл҃гослови́тъ мѧ̀ дꙋша̀ твоѧ̀. И҆ речѐ є҆мꙋ̀  і҆саа́къ ѻ҆те́цъ є҆гѡ̀: кто̀ є҆сѝ ты̀; ѻ҆́нъ же  речѐ: а҆́зъ є҆́смь сы́нъ тво́й пе́рвенецъ и҆са́ѵъ.  Оу҆жасе́сѧ же і҆саа́къ оу҆́жасомъ ве́лїимъ ѕѣлѡ̀, и҆  речѐ: кто̀ оу҆́бѡ оу҆лови́вый мнѣ̀ ло́въ, и҆  принесы́й мѝ, и҆ ꙗ҆до́хъ ѿ всѣ́хъ, пре́жде не́же  прїитѝ тебѣ̀; и҆ бл҃гослови́хъ є҆го̀, и҆ бл҃гослове́нъ  бꙋ́детъ. Бы́сть же є҆гда̀ оу҆слы́ша и҆са́ѵъ глаго́лы  ѻ҆тца̀ своего̀ і҆саа́ка, возопѝ гла́сомъ ве́лїимъ и҆  го́рькимъ ѕѣлѡ̀, и҆ речѐ: бл҃гословѝ оу҆́бѡ и҆ менѐ,  ѻ҆́тче. Рече́ же є҆мꙋ̀: прише́дъ бра́тъ тво́й съ  ле́стїю, взѧ̀ бл҃гослове́нїе твоѐ. И҆ речѐ [и҆са́ѵъ]  пра́веднѡ нарече́сѧ и҆́мѧ є҆мꙋ̀ і҆а́кѡвъ: запѧ́ бо мѧ̀  сѐ оу҆жѐ втори́цею, и҆ пе́рвенство моѐ взѧ̀, и҆  ны́нѣ взѧ̀ бл҃гослове́нїе моѐ. и҆ речѐ и҆са́ѵъ ѻ҆тцꙋ̀  своемꙋ̀: не ѡ҆ста́вилъ ли є҆сѝ [и҆] мнѣ̀  бл҃гослове́нїѧ, ѻ҆́тче; Ѿвѣща́въ же і҆саа́къ, речѐ  и҆са́ѵꙋ: а҆́ще господи́на є҆го̀ сотвори́хъ тебѣ̀, и҆  всю̀ бра́тїю є҆гѡ̀ сотвори́хъ рабы̑ є҆мꙋ̀, (л. тм҃з  ѡ҆б.) пшени́цею и҆ вїно́мъ оу҆тверди́хъ є҆го̀: тебѣ́  же что̀ сотворю̀, ча́до; Рече́ же и҆са́ѵъ ко ѻ҆тцꙋ̀  своемꙋ̀: є҆да̀ є҆ди́но є҆́сть бл҃гослове́нїе оу҆  тебѐ ѻ҆́тче; бл҃гословѝ оу҆́бѡ и҆ менѐ ѻ҆́тче.  оу҆мили́вшꙋсѧ же і҆саа́кꙋ, возопѝ гла́сомъ ве́лїимъ  и҆са́ѵъ, и҆ воспла́касѧ. Ѿвѣща́въ же і҆саа́къ ѻ҆те́цъ  є҆гѡ̀, речѐ є҆мꙋ̀: сѐ ѿ тꙋ́ка землѝ бꙋ́детъ  вселе́нїе твоѐ, и҆ ѿ росы̀ нбⷭ҇ныѧ свы́ше: И҆ мече́мъ  твои́мъ жи́ти бꙋ́деши, и҆ бра́тꙋ твоемꙋ̀ порабо́таеши:  бꙋ́детъ же [вре́мѧ] є҆гда̀ низложи́ши и҆ ѿрѣши́ши  ꙗ҆ре́мъ є҆гѡ̀ ѿ вы́и твоеѧ̀. И҆ враждова́ше и҆са́ѵъ  на і҆а́кѡва ѡ҆ бл҃гослове́нїи, и҆́мже бл҃гословѝ є҆го̀  ѻ҆те́цъ є҆гѡ̀. 
Прокі́менъ, ѱало́мъ р҃з, гла́съ з҃: Вознеси́сѧ  на нб҃са̀ бж҃е, и҆ по все́й землѝ сла́ва твоѧ̀.  Сті́хъ: Гото́во се́рдце моѐ бж҃е, гото́во се́рдце  моѐ. 
При́тчей чте́нїе. [Глава̀ ѳ҃і, ст. ѕ҃і-к҃є.] 
И҆́же храни́тъ за́пѡвѣди, соблюда́етъ свою̀  дꙋ́шꙋ: а҆ нерадѧ́й ѡ҆ свои́хъ пꙋте́хъ, поги́бнетъ.  Ми́лꙋѧй ни́ща, взаи́мъ дае́тъ бг҃ови: по даѧ́нїю же  є҆гѡ̀ возда́стсѧ є҆мꙋ̀. Наказꙋ́й сы́на твоего̀, та́кѡ  бо бꙋ́детъ бл҃гонаде́женъ: въ досажде́нїе же не взе́млисѧ  дꙋше́ю твое́ю. Ѕлоꙋ́менъ мꙋ́жъ мно́гѡ ѿщети́тсѧ: а҆́ще  же гꙋби́тель є҆́сть, и҆ дꙋ́шꙋ свою̀ приложи́тъ. Слꙋ́шай  сы́не ѻ҆тца̀ твоегѡ̀ наказа́нїѧ, да мꙋ́дръ бꙋ́деши въ  послѣ̑днѧѧ твоѧ̑. Мнѡ́ги мы̑сли въ се́рдцы мꙋ́жа:  совѣ́тъ же гдⷭ҇нь во вѣ́къ пребыва́етъ. Пло́дъ мꙋ́жеви,  ми́лостынѧ: лꙋ́чше же ни́щъ првⷣный, не́жели бога́тъ  лжи́въ. Стра́хъ гдⷭ҇нь въ живо́тъ мꙋ́жеви: а҆  безстра́шный водвори́тсѧ на мѣ́стѣхъ, и҆дѣ́же не  наблюда́етсѧ ра́зꙋмъ. Скрыва́ѧй въ нѣ́дрѣхъ рꙋ́цѣ  своѝ непра́веднѡ, нижѐ ко оу҆стѡ́мъ свои̑мъ принесе́тъ  ѧ҆̀. Гꙋби́телю ра̑ны прїе́млющꙋ, безꙋ́мный (л. тм҃и)  кова́рнѣе бꙋ́детъ: а҆́ще же ѡ҆блича́еши мꙋ́жа разꙋ́мна,  оу҆разꙋмѣ́етъ чꙋ́вство. 
На стїхо́внѣ самогла́сенъ днѐ, два́жды. Гла́съ  д҃: 
Дꙋшевре́днагѡ лихои́мства свободѝ сп҃се, и҆ съ  ла́заремъ оу҆бо́гимъ въ нѣ́дрѣхъ а҆враа́мовыхъ причтѝ  на́съ: ты́ бо въ млⷭ҇техъ бога́тъ сы́й, во́лею на́съ  ра́ди ѡ҆бнища́лъ є҆сѝ, и҆ ѿ тлѝ на нетлѣ́нїе  преве́лъ є҆сѝ, ꙗ҆́кѡ млⷭ҇тивъ бг҃ъ, и҆  чл҃вѣколю́бецъ. 
Мꙋ́чениченъ: Ст҃ы́хъ мч҃нкъ прїе́мый терпѣ́нїе,  и҆ ѿ на́съ прїимѝ пѣ́нїе чл҃вѣколю́бче, да́рꙋй на́мъ  тѣ́хъ мл҃твами ве́лїю млⷭ҇ть. 
Сла́ва, и҆ ны́нѣ, бг҃оро́диченъ: И҆зба́ви на́съ  ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ  творца̀, да всѝ зове́мъ тѝ: ра́дꙋйсѧ є҆ди́но  предста́тельство дꙋ́шъ на́шихъ. 
Во вто́рникъ ва́їй на оу҆́трени, 
тро́ичны гла́са. По а҃-мъ стїхосло́вїи сѣда́льны  оу҆мили́тельны ѻ҆смогла́сника два̀, съ бг҃оро́дичнымъ.  По в҃-мъ стїхосло́вїи сѣда́ленъ господи́на і҆ѡ́сифа.  Гла́съ ѕ҃. 
Подо́бенъ: А҆́гг҃льскїѧ: 
Грѣхо́внымъ недꙋ́гомъ и҆стаѧва́емь, на ѻ҆дрѣ̀  ѿча́ѧнїѧ низлежꙋ̀: тѣ́мже мѧ̀ врачꙋ̀ болѧ́щихъ  посѣтѝ твои́мъ чл҃вѣколю́бїемъ, и҆ не ѡ҆ста́ви мѧ̀  оу҆снꙋ́ти лю́тѣ въ сме́рть, всеще́дрый, да вопїю́ ти  те́плѣ: млⷭ҇ти пода́телю, гдⷭ҇и сла́ва тебѣ̀. 
Сла́ва, то́йже. 
И҆ ны́нѣ, бг҃оро́диченъ: Нача́ло сп҃се́нїѧ,  гаврїи́лово провѣща́нїе къ дв҃ѣ бы́сть: слы́ша бо,  є҆́же ра́дꙋйсѧ, не (л. тм҃и ѡ҆б.) ѿбѣжѐ цѣлова́нїѧ:  не оу҆сꙋмнѣ́сѧ ꙗ҆́кѡ са́рра въ сѣ́ни, но си́це  глаго́лаше: сѐ раба̀ гдⷭ҇нѧ, бꙋ́ди мнѣ̀ по глаго́лꙋ  твоемꙋ̀. 
По г҃-мъ стїхосло́вїи сѣда́ленъ, господи́на  ѳео́дѡра. Гла́съ є҃: 
Подо́бенъ: Сїѧ́етъ дне́сь: 
Вчера̀ и҆ дне́сь болѣ́знь ла́зарева, сїю́ бо  хрⷭ҇тꙋ̀ ꙗ҆влѧ́ютъ срѡ́дницы. ра́достїю виѳа́нїе  оу҆гото́висѧ, жизнода́вца оу҆гости́ти и҆ цр҃ѧ̀, съ  на́ми вопїю́щи: гдⷭ҇и сла́ва тебѣ̀. 
Сла́ва, то́йже. 
И҆ ны́нѣ, бг҃оро́диченъ, гла́съ то́йже: Мт҃и  бж҃їѧ всест҃а́ѧ, стѣно̀ хрⷭ҇тїа́нъ, и҆зба́ви лю́ди твоѧ̑  ѻ҆бы́чнѡ, зовꙋ́щыѧ тѝ прилѣ́жнѡ: противоста́ни  сквє́рнымъ и҆ возносли̑вымъ помыслѡ́мъ, да вопїе́мъ тѝ:  ра́дꙋйсѧ приснодв҃о. 
Канѡ́нъ мине́и, и҆ трипѣ́снецъ господи́на  і҆ѡ́сифа. 
И҆ стїхосло́витсѧ пѣ́снь. Гла́съ ѕ҃. 
Пѣ́снь в҃. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  бг҃ъ: ма́ннꙋ ѡ҆дожди́вый, и҆ во́дꙋ и҆з̾ ка́мене  и҆сточи́вый дре́вле въ пꙋсты́ни лю́демъ мои̑мъ, десни́цею  є҆ди́ною, и҆ крѣ́постїю мое́ю. 
Во́лею ѡ҆бнища́лъ є҆сѝ, є҆стество́мъ бога́тый  хрⷭ҇тѐ: взалка́лъ є҆сѝ пости́всѧ, насыща́ѧй всѧ́кое  живо́тно. тѣ́мъ мѧ̀ насы́ти а҆́лчꙋщаго твоеѧ̀  бл҃года́ти, и҆ покажѝ та́мошнїѧ трапе́зы сло́ве  ѻ҆́бщника. 
Ла́зарѧ ни́щаго мѧ̀ покажѝ грѣхѡ́въ, хрⷭ҇тѐ, и҆  расточѝ бога́тство, є҆́же ѕлѣ̀ собра́хъ, и҆  соверше́нное твоѐ любле́нїе ще́дре и҆спо́лнивъ,  та́мошнѧгѡ и҆зба́ви мѧ̀ мꙋче́нїѧ стра́шнагѡ. 
Ѻ҆́троки ѡ҆бостри́въ си́льнѣйшыѧ ѻ҆гнѧ̀,  и҆ногда̀ въ вавѷлѡ́нѣ содѣ́ла по́стъ: тѣ̑мъ  поревнова́вши ѽ дꙋшѐ (л. тм҃ѳ) моѧ̀, не оу҆ныва́й, и҆  ѻ҆́гнь сладостра́стїй дꙋ́ха оу҆гаси́ши росо́ю. 
Бг҃оро́диченъ: Ра́дꙋйсѧ, тебѣ̀ вопїе́мъ ро́ждшей  ра́дость, бцⷣе дв҃о ѡ҆бра́дованнаѧ: бг҃а, є҆го́же  родила̀ є҆сѝ, оу҆молѝ, и҆зба́витисѧ ѿ бѣ́дъ и҆  тлѝ, воспѣва́ющымъ тѧ̀ при́снѡ. 
И҆́ный, господи́на ѳео́дѡра. Гла́съ є҃. 
І҆рмо́съ: Ви́дите, ви́дите: 
Ви́дите, ви́дите, ꙗ҆́кѡ а҆́зъ є҆́смь бг҃ъ, ѡ҆б̾  ѻ҆нꙋ̀ странꙋ̀ і҆ѻрда́на ходѧ́й, слы́шавъ ꙗ҆́кѡ ла́зарь  боли́тъ, и҆ рекі́й: ꙗ҆́кѡ не оу҆́мретъ, но є҆́сть сїѐ  ѡ҆ сла́вѣ мое́й. 
Рыда́нїемъ ѡ҆бложи́вшесѧ ла́зарєвы сєстры̀,  стрⷭ҇ть тебѣ̀ вѣ́дѣтелю всѣ́хъ ꙗ҆влѧ́ютъ: но  пребыва́еши ма́лѡ, да воздви́гнеши чꙋ́до, и҆ пока́жеши  оу҆ч҃нкѡ́мъ твои̑мъ стра̑шнаѧ. 
Трⷪ҇ченъ: Є҆диноцрⷭ҇твеннаѧ, трїѷпоста́снаѧ  є҆ди́нице, гдⷭ҇ство и҆ црⷭ҇тво вѣкѡ́въ, тѧ̀ сла́вѧтъ  ѻ҆ц҃а̀, и҆ сн҃а, и҆ ст҃а́го дх҃а, мно́жество а҆́гг҃лъ,  и҆ всѐ є҆стество̀ человѣ́ческое. 
Бг҃оро́диченъ: Кто̀ не диви́лсѧ бы зрѧ̀ въ тебѣ̀  содѣ́телѧ дв҃о, назда́вшаго а҆да́ма па́дшаго,  несказа́ннымъ соедине́нїемъ, и҆з̾ тебѐ пло́тїю  рожде́нна, неизмѣ́ннѡ, во сп҃се́нїе на́ше. 
Сла́ва тебѣ̀ бж҃е на́шъ, сла́ва тебѣ̀. 
Ны́нѣ оу҆краси́сѧ ѽ виѳа́нїе ра́достїю,  сотвори́вши прїѧ́телище цр҃ѧ̀ всѣ́хъ, ꙗ҆́кѡ прїи́детъ  къ тебѣ̀, да ла́зарѧ пока́жетъ па́ки текꙋ́ща ѿ  тлѣ́нїѧ въ живо́тъ. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  бг҃ъ, въ пло́ть ѡ҆блекі́йсѧ во́лею мое́ю, да сп҃сꙋ̀  а҆да́ма, ѿ ле́сти па́дшаго въ престꙋпле́нїе ѕмі́емъ.  (л. тм҃ѳ ѡ҆б.) 
Пѣ́снь и҃. І҆рмо́съ: И҆з̾ пла́мене прпⷣбнымъ: 
Помышлѧ́ю мно́жество согрѣше́нїй, и҆ оу҆ѧ́звленъ  жа́ломъ со́вѣсти, ꙗ҆́коже въ пла́мени болю̀  ѻ҆каѧ́нный: оу҆ще́дри мѧ̀ сло́ве бж҃їй, твое́ю млⷭ҇тїю. 
Презрѣ́въ ла́зарева и҆справлє́нїѧ,  неми́лостивагѡ бога́тагѡ нра́вѡмъ позави́дѣхъ:  бл҃гоꙋтро́бне бж҃е, ѡ҆брати́въ мѧ̀ оу҆ще́дри, да тѧ̀  сла́влю во вѣ́ки всѧ̑. 
Дꙋше́вною болѣ́знїю ѡ҆держи́мь, и҆ оу҆мре́ти  хотѧ̀ ѿча́ѧнїемъ, твоегѡ̀ і҆и҃се посѣще́нїѧ тре́бꙋю,  ѡ҆животвори́вшагѡ тебѐ призыва́ющыѧ. 
Бг҃оро́диченъ: Прест҃а́ѧ дв҃о, ты́ мѧ сп҃сѝ,  мое́й не́мощи бꙋ́ди по́мощь, воли́телѧ млⷭ҇ти роди́вшаѧ,  є҆го́же превозно́симъ во всѧ̑ вѣ́ки. 
И҆́ный. І҆рмо́съ: Прпⷣбнїи твоѝ ѻ҆́троцы: 
Ра́дꙋйсѧ виѳа́нїе, ла́зарево ѻ҆те́чество: въ  тебѣ́ бо хрⷭ҇то́съ предста́въ вели́чїе соверши́тъ,  ѡ҆живи́въ ла́зарѧ. 
Ла́зарь болѣ́знꙋетъ, да ты̀ просла́вишисѧ сн҃е  бж҃їй ѡ҆ не́мъ: и҆ пою́тъ тѧ̀ непреста́ннѡ дѣла̀ всѧ̑  гдⷭ҇а. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇цꙋ всест҃ꙋ́ю во ѻ҆ц҃ѣ̀, и҆ сн҃ѣ, и҆ дх҃ѣ,  воспѣва́юще пое́мъ: бл҃гослови́те дѣла̀ гдⷭ҇нѧ гдⷭ҇а. 
Бг҃оро́диченъ: Неизрече́нное твоѐ ржⷭ҇тво̀ всѝ  пое́мъ чⷭ҇таѧ, и҆ чтꙋ́ще є҆го̀ ꙗ҆́кѡ бг҃а,  бл҃гослови́мъ всѧ̑ дѣла̀, ꙗ҆́кѡ содѣ́телѧ и҆ гдⷭ҇а. 
Сла́ва тебѣ̀ бж҃е на́шъ, сла́ва тебѣ̀. 
Добродѣ́телей вѣ̑тви къ срѣ́тенїю хрⷭ҇то́вꙋ  гото́вѧще, ны́нѣ зове́мъ: бл҃гослови́те дѣла̀ гдⷭ҇нѧ  гдⷭ҇а. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Прпⷣбнїи твоѝ ѻ҆́троцы въ пещѝ  хрⷭ҇тѐ воспѣва́юще глаго́лахꙋ: бл҃гослови́те всѧ̑  дѣла̀ гдⷭ҇нѧ гдⷭ҇а. (л. т҃н) 
Пѣ́снь ѳ҃. 
І҆рмо́съ: Бг҃а человѣ́кѡмъ: 
Пре́жде вкꙋше́нїе го́рькое человѣ́ка  первозда́ннаго лю́тѣ и҆з̾ раѧ̀ и҆згна̀, и҆ сме́рти  сѣ́ти припрѧжѐ: пости́сѧ ѽ дꙋшѐ моѧ̀, бѣ́гай  подража́нїѧ, бѣ́гай наслажде́нїѧ сла́сти  многоболѣ́зненныѧ. 
Во оу҆́мъ прїе́млю твоѐ сꙋди́ще, и҆ пла́мень  неꙋгаси́мый, сꙋдїѐ пра́веднѣйшїй, себѐ ѡ҆сꙋжда́ю  пре́жде сꙋда̀: оу҆жасо́хсѧ бо и҆ трепе́щꙋ, безмѣ́рнѡ  прегрѣши́въ тебѣ̀, ꙗ҆́кѡ и҆́нъ никто́же на землѝ.  тѣ́мже молю́ тѧ, оу҆ще́дри мѧ̀. 
Страсте́й и҆змы́емсѧ ѡ҆мраче́нїѧ,  просвѣти́тельными мл҃твами, и҆ добродѣ́телей вѣ̑тви  носѧ́ще, срѣ́сти хрⷭ҇та̀ потщи́мсѧ, на жребѧ́ти ча́ема  ны́нѣ всѣ́сти, гото́вѧща же сѧ страда́ти, за є҆́же  сп҃стѝ на́съ. 
Бг҃оро́диченъ: И҆з̾ тебѐ дв҃о бг҃обл҃года́тнаѧ,  въ нощѝ страсте́й ѡ҆держи̑мымъ, возсїѧ̀ свѣ́та и҆ ми́ра  хрⷭ҇то́съ пода́тель, ѿ невнѧ́тїѧ разрѣша́ѧй  престꙋпле́нїе, и҆ и҆збавле́нїе на́мъ ꙗ҆́вѣ да́рꙋѧй. 
И҆́ный. І҆рмо́съ: И҆са́їе ликꙋ́й: 
Ны́нѣ мертвогрѡ́бнаѧ гото́ви ла́заре мꙋ́дре,  сконча́ешисѧ бо ѿ жи́зни, оу҆́трѡ оу҆мре́ти и҆мы́й,  гро́бъ оу҆зрѝ, в̾оньже всели́шисѧ: но тебѐ хрⷭ҇то́съ  па́ки ѡ҆живи́тъ, воздви́гъ четверодне́вна. 
Виѳа́нїе ликꙋ́й, къ тебѣ́ бо прїи́детъ хрⷭ҇то́съ,  чꙋ́до соверша́ѧ ве́лїе и҆ стра́шное, свѧза́въ сме́рть,  воскреси́тъ всѧ́кѡ ꙗ҆́кѡ бг҃ъ ла́зарѧ оу҆ме́ршаго, и҆  зижди́телѧ велича́юща. 
Трⷪ҇ченъ: Є҆ди́но сꙋщество̀ тѧ̀ воспѣва́ю,  безнача́льнаѧ трⷪ҇це, честна́ѧ живонача́льнаѧ,  несѣко́маѧ є҆ди́нице, ѻ҆́ч҃е (л. т҃н ѡ҆б.)  нерожде́нне, и҆ рожде́нне сло́ве и҆ сн҃е, и҆ дш҃е ст҃ы́й,  сп҃сѝ на́съ пою́щихъ тѧ̀. 
Бг҃оро́диченъ: Па́че оу҆ма̀ ржⷭ҇тво̀ твоѐ  бг҃омт҃и, без̾ мꙋ́жа бо зача́тїе въ тебѣ̀, и҆  двⷭ҇твенное ржⷭ҇тво̀ бы́сть: и҆́бо бг҃ъ є҆́сть  рожде́йсѧ, є҆го́же велича́юще, тѧ̀ дв҃о оу҆бл҃жа́емъ. 
Сла́ва тебѣ̀ бж҃е на́шъ, сла́ва тебѣ̀. 
Прїиди́те оу҆гото́вимъ гдⷭ҇ви къ срѣ́тенїю,  вѣ̑тви добродѣ́телей носѧ́ще є҆мꙋ̀: та́кѡ бо є҆го̀  прїи́мемъ, ꙗ҆́коже во гра́дѣ і҆ерⷭ҇ли́мѣ въ дꙋшѝ  на́шей, покланѧ́ющесѧ и҆ пою́ще є҆го̀. 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ,  и҆ родѝ сн҃а є҆мманꙋ́ила, бг҃а же и҆ чл҃вѣ́ка,  восто́къ и҆́мѧ є҆мꙋ̀: є҆го́же велича́юще, дв҃ꙋ  оу҆бл҃жа́емъ. 
Свѣти́ленъ. 
На стїхо́внѣ самогла́сенъ днѐ, два́жды. Гла́съ  є҃: 
Поползнꙋ́вшисѧ прегрѣше́ньми, и҆ плени́цами  согрѣше́нїй свѧ́зана, ѽ дꙋшѐ, что̀ оу҆ныва́еши; что̀  лѣни́шисѧ; бѣ́гай при́снѡ ꙗ҆́коже лѡ́тъ содо́ма и҆  гомо́рры, нечистоты̀ запале́нїѧ. не возвраща́йсѧ вспѧ́ть,  и҆ бꙋ́деши ꙗ҆́кѡ сто́лпъ со́льный, на горѣ̀ сп҃са́йсѧ  добродѣ́телей, бѣ́гай при́снѡ немилосе́рднагѡ  бога́тагѡ, без̾ꙋтро́бїѧ горѣ́нїѧ. въ нѣ̑дра прейдѝ  а҆враа́мѡва ꙗ҆́кѡ ла́зарь, смиренномꙋ́дрїемъ возопі́й:  оу҆пова́нїе моѐ, и҆ прибѣ́жище моѐ, гдⷭ҇и сла́ва  тебѣ̀. 
Мч҃нченъ: Стрⷭ҇тоте́рпцы твоѝ гдⷭ҇и, чи́ны  а҆́гг҃льскїѧ подража́вше, ꙗ҆́кѡ безпло́тни мꙋ́ки  претерпѣ́ша, є҆диномы́сленное оу҆пова́нїе и҆мꙋ́ще,  ѡ҆бѣща́нныхъ бл҃ги́хъ наслажде́нїе. тѣ́хъ мл҃твами  хрⷭ҇тѐ бж҃е на́шъ, ми́ръ да́рꙋй мі́рови твоемꙋ̀, и҆  дꙋша́мъ на́шымъ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: Тебѣ̀ мо́лимсѧ,  ꙗ҆́кѡ бж҃їи мт҃ри, бл҃гослове́ннаѧ, молѝ ѡ҆ сп҃се́нїи  дꙋ́шъ на́шихъ. (л. тн҃а) 
На ѕ҃-мъ часѣ̀ тропа́рь прⷪ҇ро́чества, гла́съ  є҃: 
Неѡбори́мꙋю стѣ́нꙋ да́лъ є҆сѝ гра́дꙋ на́шемꙋ,  ро́ждшꙋю тѧ̀ дв҃ꙋ: то́ю сп҃се ѿ ѡ҆крꙋжа́ющихъ ѕлы́хъ  и҆змѝ, мо́лимсѧ, дꙋ́шы на́шѧ. 
Прокі́менъ, ѱало́мъ р҃и, гла́съ д҃: Помози́ ми  гдⷭ҇и бж҃е мо́й, и҆ сп҃си́ мѧ по млⷭ҇ти твое́й. Сті́хъ:  Бж҃е, хвалы̀ моеѧ̀ не премолчѝ. 
Прⷪ҇ро́чества и҆са́їина чте́нїе. [Глава̀ м҃ѳ, ст.  ѕ҃- і҃.] 
Та́кѡ глаго́летъ гдⷭ҇ь: сѐ да́хъ тѧ̀ въ завѣ́тъ  ро́да, во свѣ́тъ ꙗ҆зы́кѡмъ, є҆́же бы́ти тебѣ̀ во  сп҃се́нїе, да́же до послѣ́днихъ землѝ. Та́кѡ глаго́летъ  гдⷭ҇ь, и҆зба́вивый тѧ̀ бг҃ъ і҆и҃левъ: ѡ҆ст҃и́те  оу҆ничижа́ющаго дꙋ́шꙋ свою̀, гнꙋша́емаго ѿ ꙗ҆зы̑къ  рабѡ́въ кнѧ́жескихъ: ца́рїе оу҆́зрѧтъ є҆го̀, и҆  воста́нꙋтъ кнѧ́зи, и҆ покло́нѧтсѧ є҆мꙋ̀, гдⷭ҇а ра́ди:  ꙗ҆́кѡ вѣ́ренъ є҆́сть ст҃ы́й і҆и҃левъ, и҆ и҆збра́хъ  тѧ̀. Та́кѡ глаго́летъ гдⷭ҇ь: во вре́мѧ прїѧ́тно  послꙋ́шахъ тебѐ, и҆ въ де́нь сп҃се́нїѧ помого́хъ тѝ, и҆  сотвори́хъ тѧ̀, и҆ да́хъ тѧ̀ въ завѣ́тъ вѣ́чный  ꙗ҆зы́кѡвъ, є҆́же оу҆стро́ити зе́млю, и҆ наслѣ́дити  наслѣ̑дїѧ пꙋсты́ни, Глаго́люща сꙋ́щымъ во оу҆́захъ  и҆зыди́те, и҆ сꙋ́щымъ во тьмѣ̀, ѿкры́йтесѧ: на всѣ́хъ  пꙋте́хъ пасти́сѧ бꙋ́дꙋтъ, и҆ на всѣ́хъ стезѧ́хъ па́жить  и҆́хъ. Не вза́лчꙋтъ, нижѐ вжа́ждꙋтъ, нижѐ порази́тъ  и҆̀хъ зно́й, нижѐ со́лнце: но ми́лꙋѧй и҆̀хъ оу҆тѣ́шитъ  и҆̀хъ. 
Прокі́менъ, ѱало́мъ р҃ѳ, гла́съ д҃: Ты̀ і҆ере́й  во вѣ́къ, по чи́нꙋ мелхїседе́ковꙋ. Сті́хъ: Речѐ  гдⷭ҇ь гдⷭ҇ви моемꙋ̀: сѣдѝ ѡ҆деснꙋ́ю менѐ. (л. тн҃а  ѡ҆б.) 
Во вто́рникъ ве́чера, 
ѻ҆бы́чное стїхосло́вїе. На Гдⷭ҇и воззва́хъ,  поста́вимъ стїхѡ́въ ѕ҃: и҆ пое́мъ стїхи̑ры подѡ́бны  господи́на і҆ѡ́сифа. Гла́съ в҃. 
Подо́бенъ: Є҆гда̀ ѿ дре́ва: 
Всѣ́ми прило́ги лꙋка́вагѡ, многостра́стное моѐ  се́рдце и҆знемо́гшее, гро́бꙋ сно́ситсѧ оу҆ны́нїѧ лю́тѣ,  и҆ ꙗ҆́кѡ ка́менемъ покрыва́етсѧ нечꙋ́вствїемъ сп҃се:  дре́вомъ живоно́снагѡ твоегѡ̀ крⷭ҇та̀, всѧ̑ сꙋ́щыѧ во  а҆́дѣ ѡ҆живи́вый, возста́ви мѧ̀, ѡ҆живѝ, ꙗ҆́кѡ да  стра́хомъ твоѐ сла́влю бж҃ество̀. 
Бога́тство сласте́й тлетво́рныхъ, лꙋка́вагѡ  дѣ́йствомъ всегда̀ возлюби́хъ, сꙋ́етнѡ веселѧ́сѧ  несмы́сленный: оу҆ма́ же презрѣ́хъ, ꙗ҆́кѡ ла́зарѧ  и҆на́го, стенѧ́ща, а҆́лчꙋща бж҃е́ственныхъ бра́шенъ  сло́ве, пла́мене бꙋ́дꙋщагѡ и҆зба́ви мѧ̀ твои́мъ  бл҃гоꙋтро́бїемъ, ꙗ҆́кѡ да сла́влю тѧ̀ чл҃вѣколю́бца. 
И҆́на господи́на ѳео́дѡра, гла́съ г҃. 
Подо́бенъ: Поста́виша: 
Дне́сь и҆́здше ла́зарь, и҆ рыда́етъ сегѡ̀  виѳа́нїа, є҆го́же сп҃се на́шъ воздвиза́еши ѿ ме́ртвыхъ  и҆ пред̾ꙋвѣрѧ́еши дрꙋгѡ́мъ твои̑мъ, воскрⷭ҇нїѧ твоегѡ̀  стра́шное, а҆́дово оу҆мерщвле́нїе, и҆ а҆да́мово  ѡ҆живле́нїе: сегѡ̀ ра́ди пое́мъ тѧ̀. 
И҆ мине́и г҃. Сла́ва, и҆ ны́нѣ,  бг҃оро́диченъ. 
Прокі́менъ, ѱало́мъ р҃і, гла́съ д҃: Нача́ло  премꙋ́дрости стра́хъ гдⷭ҇нь. Сті́хъ: И҆сповѣ́мсѧ  тебѣ̀ гдⷭ҇и всѣ́мъ се́рдцемъ мои́мъ. 
Бытїѧ̀ чте́нїе. [Глава̀ л҃а, ст. г҃-ѕ҃і.] 
Речѐ гдⷭ҇ь ко і҆а́кѡвꙋ: возврати́сѧ въ зе́млю  ѻ҆тца̀ твоегѡ̀, и҆ въ ро́дъ тво́й, и҆ бꙋ́дꙋ съ тобо́ю.  Посла́въ же і҆а́кѡвъ, призва̀ лі́ю и҆ рахи́ль на по́ле,  и҆дѣ́же бѧ́хꙋ (л. тн҃в ѡ҆б.) стада̀. И҆ речѐ и҆̀мъ:  ви́ждꙋ а҆́зъ лицѐ ѻ҆тца̀ ва́шегѡ, ꙗ҆́кѡ нѣ́сть ко  мнѣ̀, ꙗ҆́коже вчера̀ и҆ тре́тїѧгѡ днѐ: бг҃ъ же ѻ҆тца̀  моегѡ̀ бѣ̀ со мно́ю. И҆ вы̀ са́ми вѣ́сте, ꙗ҆́кѡ все́ю  си́лою мое́ю рабо́тахъ ѻ҆тцꙋ̀ ва́шемꙋ. Ѻ҆те́цъ же ва́шъ  ѡ҆би́дѣ мѧ̀, и҆ и҆змѣнѝ мздꙋ̀ мою̀ десѧтѝ а҆́гнцєвъ:  но не дадѐ є҆мꙋ̀ бг҃ъ ѕла̀ сотвори́ти мнѣ̀. А҆́ще  си́це рече́тъ: пє́стрыѧ бꙋ́детъ твоѧ̀ мзда̀: и҆ родѧ́тсѧ  всѧ̑ ѻ҆́вцы пє́стрыѧ. а҆́ще же рече́тъ: бѣ̑лыѧ бꙋ́детъ  твоѧ̀ мзда̀: и҆ родѧ́тсѧ всѧ̑ ѻ҆́вцы бѣ̑лыѧ. И҆ ѿѧ̀  бг҃ъ всѧ̑ скоты̀ ѻ҆тца̀ ва́шегѡ, и҆ дадѐ ѧ҆̀ мнѣ̀. И҆  бы́сть є҆гда̀ зачина́хꙋ ѻ҆́вцы во чре́вѣ прїе́млюще:  и҆ ви́дѣхъ ѻ҆чи́ма мои́ма во снѣ̀: и҆ сѐ козлы̀ и҆  ѻ҆вны̀ восходѧ́ще бѧ́хꙋ на ѻ҆́вцы и҆ ко́зы, бѣлова̑тыѧ  и҆ пє́стрыѧ, и҆ пепелови̑дныѧ пє́стрыѧ. И҆ рече́ ми  а҆́гг҃лъ бж҃їй во снѣ̀: і҆а́кѡве. а҆́зъ же рѣ́хъ, что́  є҆сть, И҆ речѐ: воззрѝ ѻ҆чи́ма твои́ма, и҆ ви́ждь  козлы̀ и҆ ѻ҆вны̀ восходѧ́щыѧ на ѻ҆́вцы и҆ ко́зы  бѣ̑лыѧ, и҆ пє́стрыѧ, и҆ пепелови̑дныѧ пє́стрыѧ:  ви́дѣхъ бо, є҆ли̑ка тебѣ̀ лава́нъ твори́тъ. А҆́зъ  є҆́смь бг҃ъ ꙗ҆ви́выйсѧ тебѣ̀ на мѣ́стѣ бж҃їи,  и҆дѣ́же пома́залъ мѝ є҆сѝ та́мѡ сто́лпъ, и҆  ѡ҆бѣтова́лъ мѝ є҆сѝ та́мѡ ѡ҆бѣ́тъ: ны́нѣ оу҆̀бо  воста́ни и҆ и҆зы́ди ѿ землѝ сеѧ̀, и҆ и҆дѝ въ зе́млю  рожде́нїѧ твоегѡ̀, и҆ бꙋ́дꙋ съ тобо́ю. И҆ ѿвѣща́вше  рахи́ль и҆ лі́а, реко́стѣ є҆мꙋ̀: є҆да̀ є҆́сть на́мъ  є҆щѐ ча́сть и҆лѝ наслѣ́дїе въ домꙋ̀ ѻ҆тца̀ на́шегѡ;  Не ꙗ҆́кѡ ли чꙋжды̑ѧ вмѣни́хомсѧ є҆мꙋ̀; продаде́ бо  на́съ, и҆ снѣдѐ снѣ́дїю сребро̀ на́ше. Всѐ бога́тство  и҆ сла́ва, ю҆́же ѿѧ̀ бг҃ъ ѿ ѻ҆тца̀ на́шегѡ, на́мъ  бꙋ́детъ и҆ ча́дѡмъ на́шымъ: ны́нѣ оу҆́бѡ є҆ли̑ка  тебѣ̀ речѐ бг҃ъ, творѝ. 
Прокі́менъ, ѱало́мъ ра҃і гла́съ д҃: Млⷭ҇тивъ,  и҆ ще́дръ, и҆ првⷣнъ: Сті́хъ: Бл҃же́нъ мꙋ́жъ боѧ́йсѧ  гдⷭ҇а. (л. тн҃в ѡ҆б.) 
При́тчей чте́нїе. [Глава̀ к҃а, ст. г҃-к҃а.] 
Сы́не, твори́ти пра́вєднаѧ, и҆ и҆́стинствовати,  оу҆гѡ́дна бг҃ꙋ па́че не́жели же́ртвъ кро́вь. Велемꙋ́дрый  во оу҆кори́знѣ дерзосе́рдъ: свѣти́ло же нечести́выхъ  грѣсѝ. Помышлє́нїѧ тщали́вагѡ во и҆з̾ѻби́лїи: и҆  всѧ́къ неради́вый въ лише́нїи. Дѣ́лаѧй сокрѡ́вища  ѧ҆зы́комъ лжи́вымъ, сꙋ́єтнаѧ го́нитъ въ сѣ̑ти  смє́ртныѧ. Всегꙋби́тельство на нечести̑выѧ  оу҆стремлѧ́етсѧ: не хотѧ́тъ бо твори́ти пра́вєднаѧ. Къ  стро́пѡтнымъ стро́пѡтныѧ пꙋти̑ посыла́етъ бг҃ъ: чи́ста бо  и҆ пра́ва дѣла̀ є҆гѡ̀. Лꙋ́чше жи́ти во оу҆́глѣ  непокрове́нномъ, не́жели въ пова́пленныхъ съ непра́вдою,  и҆ въ хра́минѣ ѻ҆́бщей. Дꙋша̀ нечести́вагѡ не  поми́лꙋетсѧ ни ѿ є҆ди́нагѡ ѿ человѣ́кѡвъ. Тщетꙋ̀  прїе́млющꙋ невозде́ржномꙋ, кова́рнѣйшїй бꙋ́детъ  неѕло́бивый: разꙋмѣва́ѧй же мꙋ́дрый прїи́метъ ра́зꙋмъ.  Разꙋмѣва́етъ пра́ведный сердца̀ нечести́выхъ, и҆  оу҆ничтожа́етъ нечести̑выѧ въ ѕлы́хъ. И҆́же затыка́етъ  оу҆шеса̀ своѧ̑, є҆́же не послꙋ́шати немощна́гѡ, и҆ то́й  призове́тъ, и҆ не бꙋ́детъ послꙋ́шаѧй є҆гѡ̀. Даѧ́нїе  та́йно ѿвраща́етъ гнѣ́вы, щадѧ́й же дарѡ́въ  воздвиза́етъ ꙗ҆́рость крѣ́пкꙋю. Весе́лїе пра́ведныхъ  твори́ти сꙋ́дъ: преподо́бный же нечи́стъ оу҆  ѕлодѣ́євъ. Мꙋ́жъ заблꙋжда́ѧй ѿ пꙋтѝ пра́вды, въ  со́нмищи и҆споли́нѡвъ почі́етъ. Мꙋ́жъ скꙋ́денъ лю́битъ  весе́лїе, любѧ́й же вїно̀ и҆ є҆ле́й не ѡ҆богати́тсѧ.  Ѡ҆тре́бїе же пра́ведникꙋ беззако́нникъ. Лꙋ́чше жи́ти въ  землѝ пꙋ́стѣ, не́же жи́ти съ жено́ю сварли́вою, и҆  ѧ҆зы́чною и҆ гнѣвли́вою. Сокро́вище вожделѣ́нно  почі́етъ во оу҆стѣ́хъ мꙋ́драгѡ: безꙋ́мнїи же мꙋ́жи  пожира́ютъ є҆̀. Пꙋ́ть пра́вды и҆ ми́лостыни ѡ҆брѧ́щетъ  живо́тъ и҆ сла́вꙋ. (л. тн҃г) 
На стїхо́внѣ самогла́сенъ днѐ, два́жды. Гла́съ  а҃: 
Въ багрѧни́цꙋ самоде́ржства бг҃отка́ннꙋю, и҆ въ  червлени́цꙋ нетлѣ́нїѧ ѡ҆дѣ́ѧвшисѧ, ѽ дꙋшѐ моѧ̀, своѐ  досто́инство порꙋга́ла є҆сѝ, бога́тство и҆  наслажде́нїе, грѣ́хъ сотвори́вши, и҆ презира́ющи своего̀  сплеме́нника, ꙗ҆́коже презрѣ̀ ни́щаго ла́зарѧ бога́тый.  но да не со ѻ҆́нѣмъ мꙋ́чена бꙋ́деши, ѡ҆бнища́й дх҃омъ,  и҆ ѡ҆бнища́вшемꙋ тебѐ ра́ди гдⷭ҇ви возопі́й: багрѧни́цею  порꙋга́нїѧ пре́жде распѧ́тїѧ ѡ҆болкі́йсѧ, и҆ на́гъ на  крⷭ҇тѣ̀ распны́йсѧ менѐ ра́ди, твоегѡ̀ црⷭ҇твїѧ  ѡ҆дѣѧ́нїемъ, ѿ стꙋда̀ вѣ́чнагѡ хрⷭ҇тѐ и҆зба́ви мѧ̀. 
Мꙋ́чениченъ: Ѽ до́брыѧ кꙋ́пли ва́шеѧ ст҃і́и!  ꙗ҆́кѡ крѡ́ви да́сте, и҆ нб҃са̀ наслѣ́довасте: и҆  вре́меннѡ и҆скꙋси́вшесѧ, вѣ́чнѡ ра́дꙋетесѧ. вои́стиннꙋ  до́браѧ ва́ша кꙋ́плѧ: тлѣ̑ннаѧ бо ѡ҆ста́вльше,  нетлѣ̑ннаѧ воспрїѧ́сте, и҆ со а҆́гг҃лы ликꙋ́юще, пое́те  непреста́ннѡ трⷪ҇цꙋ є҆диносꙋ́щнꙋю. 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Прехва́льнїи мч҃нцы: 
Ме́чь про́йде, ѽ сн҃е, дв҃а глаго́лаше, на  дре́вѣ ꙗ҆́кѡ оу҆зрѣ̀ хрⷭ҇та̀ ви́сѧща, моѐ се́рдце,  и҆ терза́етъ влⷣко, ꙗ҆́коже дре́вле сѷмеѡ́нъ мнѣ̀  предречѐ: но воста́ни, и҆ спросла́ви безсме́ртне, мт҃рь  и҆ рабꙋ̀ твою̀, молю́сѧ. 
Въ сре́дꙋ ва́їй, на оу҆́трени 
трⷪ҇чны гла́са. По а҃-мъ стїхосло́вїи сѣда́льны  кре́стны ѻ҆смогла́сника два̀, съ крⷭ҇тобг҃оро́дичнымъ.  По в҃-мъ же стїхосло́вїи сѣда́ленъ господи́на і҆ѡ́сифа.  Гла́съ в҃. Подо́бенъ: Ка́мень гро́бный: 
Ꙗ҆́кѡ ка́менемъ ѡ҆тѧгче́нъ мно́гими грѣха́ми, во  гро́бѣ лежꙋ̀ небреже́нїѧ ще́дре: ѿ негѡ́же мѧ̀  возведѝ, бл҃гоꙋтро́бне гдⷭ҇и. [Два́жды.] (л. тн҃г  ѡ҆б.) 
Крⷭ҇тобг҃оро́диченъ. 
Подо́бенъ: Милосе́рдїѧ: 
Чⷭ҇тны́мъ крⷭ҇то́мъ сн҃а твоегѡ̀ соблюда́еми  влⷣчце чⷭ҇таѧ бцⷣе, всѧ́кїй прило́гъ бори́телѧ, всѝ  оу҆до́бь ѿража́емъ. тѣ́мже тѧ̀ по до́лгꙋ  прославлѧ́емъ ꙗ҆́кѡ мт҃рь свѣ́та, и҆ є҆ди́нꙋ наде́ждꙋ  дꙋ́шъ на́шихъ. 
По г҃-мъ стїхосло́вїи сѣда́ленъ, господи́на  ѳео́дѡра. Гла́съ г҃. 
Подо́бенъ: Красотѣ̀ дѣ́вства: 
Дне́сь ла́зарь оу҆ме́рый погреба́етсѧ, и҆  рыда́нїе пою́тъ сегѡ̀ срѡ́дницы, ꙗ҆́коже прови́децъ и҆  бг҃ъ, стрⷭ҇ть предре́клъ є҆сѝ: ла́зарь оу҆́спе,  оу҆ч҃нкѡ́мъ провѣща́ѧ, но ны́нѣ и҆дꙋ̀ воскреси́ти  є҆го́же созда́хъ. сегѡ̀ ра́ди тебѣ̀ всѝ вопїе́мъ:  сла́ва держа́вѣ крѣ́пости твоеѧ̀. [Два́жды.] 
Крⷭ҇тобг҃оро́диченъ: Неискꙋсобра́чнаѧ чⷭ҇таѧ, и҆  мт҃и твоѧ̀ хрⷭ҇тѐ, зрѧ́щи тѧ̀ ме́ртва ви́сѧща на  дре́вѣ, мт҃рски рыда́ющи глаго́лаше: что́ ти воздадѐ  є҆вре́йскїй беззако́нный собо́ръ безбл҃года́тный,  мно́гихъ и҆ вели́кихъ твои́хъ дарѡ́въ, сн҃е мо́й,  наслажде́йсѧ; пою̀ твоѐ бж҃е́ственное снизхожде́нїе. 
Канѡ́нъ въ мине́и: и҆ трипѣ́снецъ, господи́на  і҆ѡ́сифа, гла́съ в҃. 
Пѣ́снь г҃. 
І҆рмо́съ: Непло́дствовавшїй мо́й оу҆́мъ: 
Си́лою крⷭ҇та̀ твоегѡ̀ оу҆крѣпи́въ оу҆́мъ мо́й,  и҆знемо́гшїй прило́гми лꙋка́выми, къ хотѣ́нїю твоемꙋ̀  напра́ви гдⷭ҇и. 
Оу҆ны́нїѧ дрема́нїемъ, на ѻ҆дрѣ̀ спѧ́ща мѧ̀  сласте́й воздви́гни гдⷭ҇и, и҆ твои̑мъ стрⷭ҇те́мъ  покло́нника покажѝ. 
Просвѣти́вшесѧ дꙋша́ми, посто́мъ чи́сты  оу҆срѣ́сти по́йдемъ хрⷭ҇та̀, ко і҆ерⷭ҇ли́мꙋ грѧдꙋ́щаго  пло́тїю. (л. тн҃д) 
Бг҃оро́диченъ: Неѡпали́вшаѧсѧ ѻ҆гне́мъ бж҃ества̀  чⷭ҇таѧ, попалѝ моѧ̑ вє́щнаѧ стремлє́нїѧ страсте́й,  ꙗ҆́кѡ да вѣ́рнѡ чⷭ҇таѧ сла́влю тѧ̀. 
И҆́ный. Гла́съ г҃. І҆рмо́съ: Непло́днаѧ дꙋшѐ: 
Дне́сь ла́зарь оу҆ме́рый, не оу҆таи́сѧ  всеви́дѧщагѡ ѻ҆́ка і҆и҃сова. тѣ́мже сказꙋ́етъ сїѐ  оу҆ч҃нкѡ́мъ, вопїѧ̀: ла́зарь дрꙋ́гъ на́шъ оу҆́спе,  воскреси́ти є҆го̀ и҆дꙋ̀. 
Во і҆ꙋде́ю гдⷭ҇и па́ки и҆тѝ ре́къ, оу҆ч҃нкѝ  оу҆страши́лъ є҆сѝ, но де́рзостнѡ вопїѧ́ше ѳѡма̀:  живо́тъ є҆́сть, и҆́демъ, а҆́ще оу҆́бѡ и҆ оу҆́мремъ,  а҆́бїе ѡ҆живе́мъ. 
Трⷪ҇ченъ: Трⷪ҇це є҆диносꙋ́щнаѧ, вседержи́телю  ѻ҆́ч҃е, сн҃е собезнача́льный, съ сопресто́льнымъ  бж҃е́ственнымъ дх҃омъ, є҆ди́но поклоне́нїе, бж҃ество̀  несозда́нное, тебѐ пое́мъ всѝ человѣ́цы. 
Бг҃оро́диченъ: Дв҃о мт҃и пречⷭ҇таѧ, ко́реню  і҆ессе́овъ, ѿ негѡ́же хрⷭ҇то́съ возсїѧ̀, живоно́сный  цвѣ́тъ земноро́дныхъ, є҆́юже и҆зба́вихомсѧ тлѝ и҆  сме́рти, тѧ̀ пое́мъ всѝ чⷭ҇таѧ. 
Сла́ва тебѣ̀ бж҃е на́шъ, сла́ва тебѣ̀. 
Ра́дꙋйсѧ сїѡ́не, ны́нѣ грѧде́тъ цр҃ь тво́й  кро́токъ, ꙗ҆́коже прⷪ҇ро́къ возопѝ, и҆ но́ситъ жребѧ̀  сего̀ пло́тски, рꙋко́ю свое́ю всѧ̑ содержа́щаго: пое́мъ  держа́вꙋ є҆гѡ̀. 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ бл҃госла́вный, веселѧ́щисѧ возопі́й:  оу҆тверди́хсѧ тобо́ю бж҃е, нѣ́сть ст҃ъ, нѣ́сть  пра́веденъ, па́че тебѐ гдⷭ҇и. 
Пѣ́снь и҃. 
І҆рмо́съ: Въ кꙋпинѣ̀ мѡѷсе́ю: 
Смире́нныѧ моеѧ̀ дꙋшѝ тѧ́жкїй ка́мень лю́тагѡ  оу҆ны́нїѧ ѿвалѝ хрⷭ҇тѐ, и҆ воздви́гни мѧ̀ ѿ гро́ба  нечꙋ́вствїѧ въ сла́вꙋ твою̀ сло́ве. (л. тн҃д ѡ҆б.) 
Сме́рть дрꙋ́га твоегѡ̀ предсказа́лъ є҆сѝ  дрꙋгѡ́мъ, за млⷭ҇рдїе млⷭ҇ти, прови́дче и҆ бж҃е: є҆го́же  и҆мѣ́лъ є҆сѝ воздви́гнꙋти и҆з̾ гро́ба четверодне́вна,  къ твоемꙋ̀ славосло́вїю. 
Во і҆ꙋде́ю па́ки хрⷭ҇тѐ грѧде́ши, и҆́щꙋщꙋю жи́зни  тѧ̀ дре́во, дре́вомъ оу҆би́ти, жела́ѧ ѡ҆безсме́ртвити  оу҆мерщвлє́нныѧ дре́ва снѣ́дїю. 
Бг҃оро́диченъ: Въ тебѣ̀ дв҃о чⷭ҇таѧ, ви̑дѣна  бы́ша всѧ̑ шє́ствїѧ бг҃а, сохра́ншагѡ твою̀ чистотꙋ̀ по  ржⷭ҇твѣ̀, запечатлѣ́ннꙋ ꙗ҆́вѣ во всѧ̑ вѣ́ки. 
И҆́ный. І҆рмо́съ: И҆з̾ безнача́льнагѡ ѻ҆ц҃а̀: 
Ла́зарь дне́сь оу҆ме́рый и҆зно́ситсѧ, дрꙋ́гъ  хрⷭ҇то́въ, и҆ рыда́ютъ сꙋ́щїи съ марі́ею и҆ ма́рѳою всѝ:  хрⷭ҇то́съ же ра́достїю прихо́дитъ къ немꙋ̀, показа́ти  лю́демъ, ꙗ҆́кѡ то́й є҆́сть живо́тъ всѣ́хъ. 
Ꙗ҆́кѡ и҆з̾ горы̀ є҆леѡ́нскїѧ, ѿ высоты̀  ми́лостыней, добродѣ́телей вѣ́твїе лю́дїе сѣкꙋ́ще,  прїиди́те оу҆гото́вимъ къ на́мъ мы́сленнѡ прише́ствїе  хрⷭ҇то́во, пою́ще, бл҃гословѧ́ще є҆го̀, и҆ превозносѧ́ще  во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Трїѷпоста́снаѧ є҆ди́нице, ѻ҆́ч҃е,  сн҃е и҆ дш҃е живы́й, є҆ди́но бж҃ество̀, є҆ди́но  црⷭ҇тво, тѧ̀ хва́лѧтъ незаходи́маго свѣ́та а҆́гг҃льскаѧ  вѡ́инства, и҆ мы̀ земні́и пое́мъ, бл҃гослови́мъ, и҆  превозно́симъ во всѧ̑ вѣ́ки. 
Бг҃оро́диченъ: Сѐ всѝ ро́дове бл҃жи́мъ тѧ̀  пречⷭ҇таѧ, вели̑чїѧ твоѧ̑ зрѧ́ще: ты́ бо ражда́еши  преесте́ственнѡ всѣ́хъ творца̀ бг҃а сꙋ́ща и҆ человѣ́ка.  тѣ́мже тѧ̀ бл҃гослови́мъ, и҆ превозно́симъ во вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Со ѻ҆́троки и҆ мы̀ оу҆срѧ́щимъ хрⷭ҇та̀ бг҃а,  вмѣ́стѡ ва́їй приносѧ́ще ми́лостыню, въ мл҃твѣ  серде́чнѣй, съ (л. тн҃є) вѣ́твьми ѡ҆са́нна вопїю́ще:  бл҃гослови́те, и҆ превозноси́те є҆го̀ во вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: И҆з̾ безнача́льнагѡ ѻ҆ц҃а̀ рожде́ннаго  пре́жде вѣ̑къ бг҃а, и҆ въ послѣ̑днѧѧ ѿ бцⷣы въ  пло́ть ѡ҆бле́кшасѧ, ꙗ҆́кѡ соверше́нна человѣ́ка, и҆  бг҃а и҆́стинна, по́йте, бл҃гослови́те, и҆ превозноси́те  во всѧ̑ вѣ́ки. 
Пѣ́снь ѳ҃. 
І҆рмо́съ: Ѿ земноро́дныхъ кто̀: 
Данїи́лъ посто́мъ ѡ҆гражде́нъ, заградѝ оу҆ста̀  ѕвѣре́й: семꙋ̀ ревнꙋ́ющи дꙋшѐ моѧ̀, рыка́ющаго ꙗ҆́коже  льва̀ ѕмі́ѧ, и҆ и҆́щꙋщаго бра́шно сотвори́ти всѧ́кꙋю  дꙋ́шꙋ, крⷭ҇тною по́мощїю ѿженѝ. 
Сло́ве бж҃їй, оу҆мерщвле́ннꙋю грѣха́ми дꙋ́шꙋ  мою̀, и҆ затворе́ннꙋю во гро́бѣ престꙋпле́нїѧ,  животода́тельнымъ твои́мъ сло́вомъ воскреси́въ, принестѝ  тебѣ̀ вѣ̑тви добродѣ́телей, побѣди́телю сме́рти,  сподо́би. 
Нб҃о ꙗ҆́кѡ прⷭ҇то́лъ и҆мѣ́ѧй, и҆ подно́жїе  зе́млю: бг҃а ѻ҆ц҃а̀ сло́во, на жребѧ́ти носи́мь, во  гра́дъ вхо́дитъ ст҃ы́й и҆з̾ оу҆́стъ младе́нєцъ хвалꙋ̀  кра́снꙋю, ꙗ҆́кѡ цр҃ь всѣ́хъ соверши́ти. 
Бг҃оро́диченъ: Въ жена́хъ ты̀ є҆ди́на  оу҆краси́ласѧ є҆сѝ, ѽ пречꙋ́днаѧ чⷭ҇таѧ! краснѣ́йшее  сло́во роди́вши, па́че всѣ́хъ человѣ̑къ ꙗ҆́вльшагосѧ  краснѣ́йша: того̀ оу҆̀бо молѝ, скве́рнꙋ ѡ҆чи́стити,  дв҃о, се́рдца моегѡ̀. 
И҆́ный. І҆рмо́съ: На сїна́йстѣй горѣ̀: 
Надгрѡ́бныѧ сле́зы и҆злива́ютъ ла́зарєвы  сєстры̀, зрѧ́щыѧ сро́дника дне́сь под̾ ка́менемъ  го́рькимъ: хрⷭ҇то́съ же мо́й и҆здале́ча сїѐ сказꙋ́ѧ,  глаго́лаше а҆пⷭ҇лѡмъ свои̑мъ, ра́дꙋюсѧ ва́съ ра́ди, не  бѣ́хъ бо пло́тїю та́мѡ. (л. тн҃є ѡ҆б.) 
Па́ки грѧде́тъ къ тебѣ̀, оу҆бі́йце і҆ꙋде́е,  хрⷭ҇то́съ, сп҃си́тельнꙋю стрⷭ҇ть жела́ѧ и҆спо́лнити  ꙗ҆́кѡ бг҃ъ: є҆го́же и҆ска́ла є҆сѝ ка́менїемъ  оу҆би́ти, сѐ къ тебѣ̀ самозва́нъ хотѧ̀ прихо́дитъ ко  оу҆бі́йствꙋ твоемꙋ̀, во є҆́же сп҃стѝ на́съ. 
Трⷪ҇ченъ: Бж҃ество̀ є҆ди́ница, и҆ трⷪ҇ца є҆́сть:  ѽ пресла́внагѡ ѡ҆браще́нїѧ! соединѧ́емаѧ є҆стество́мъ,  дѣли́тсѧ ли́цы, сво́йственнѡ: несѣко́ма бо сѣче́тсѧ,  є҆ди́но сꙋ́щи трои́тсѧ: сїѧ̀ ѻ҆ц҃ъ є҆́сть, сн҃ъ, и҆  дх҃ъ живы́й, соблюда́ющаѧ всѐ. 
Бг҃оро́диченъ: Дѣторо́днꙋю дв҃ꙋ кто̀ слы́ша, и҆  мт҃рь без̾ мꙋ́жа; мр҃і́е соверша́еши чꙋ́до: но скажи́  ми, ка́кѡ; не и҆спытꙋ́й глꙋбины̀ бг҃орожде́нїѧ моегѡ̀:  сїѐ всеи́стинное, па́че человѣ́ча оу҆ма̀ постиже́нїе. 
Сла́ва тебѣ̀ бж҃е на́шъ, сла́ва тебѣ̀. 
Ѿ фі̑нїкъ ва̑їа спле́тше мы́сленнѡ, и҆  чꙋ́вственнѡ срѣ́тенїе влⷣцѣ сотвори́мъ, грѧдꙋ́щемꙋ къ  на́мъ: и҆́бо бл҃гослове́нъ грѧды́й во и҆́мѧ гдⷭ҇а же и҆  ѻ҆ц҃а̀, ꙗ҆́кѡ сн҃ъ и҆́стинный. 
І҆рмо́съ: На сїна́йстѣй горѣ̀, ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ го́рꙋ несѣко́мꙋю:  же́злъ прозѧ́бшїй, и҆са́їа взыва́ше, ѿ ко́рене дв҃дова. 
Свѣти́ленъ гла́са. 
На стїхо́внѣ стїхи́ра самогла́сна днѐ, два́жды.  Гла́съ а҃: 
І҆и҃ль въ порфѵ́рꙋ и҆ червлени́цꙋ ѡ҆блача́шесѧ,  ѻ҆де́ждами сщ҃е́нными и҆ црⷭ҇кими сїѧ́ѧ: зако́номъ же и҆  прⷪ҇ро́ки богатѣ́ѧ, зако́нными слꙋ́жбами веселѧ́шесѧ: но  тебѐ ѡ҆бнища́вшаго распе́нъ внѣ̀ вра́тъ бл҃годѣ́телю,  и҆ жи́ва по распѧ́тїи ѿмета́ѧсѧ, въ нѣ́драхъ бг҃а  ѻ҆ц҃а̀ присносꙋ́щнагѡ, жа́ждетъ ка́пли бл҃года́ти:  ꙗ҆́коже бога́тый неми́лостивый ѿ ла́зарѧ оу҆бо́гагѡ,  и҆́же въ порфѵ́рѣ и҆ червлени́цѣ, въ негаси́мый ѻ҆́гнь  вше́дъ: и҆ ви́дѧ болѣ́знꙋетъ, пе́рвѣе крꙋпи́цъ и҆́стины  скꙋ̑дныѧ лю́ди ꙗ҆зы́чєскїѧ, ны́нѣ въ нѣ́дрѣхъ вѣ́ры  а҆враа́ма грѣ́ющыѧсѧ, (л. тн҃ѕ) твоеѧ̀ кро́ве багрѧни́цꙋ  съ червлени́цею кр҃ще́нїѧ носѧ́щыѧ, и҆ твои́ми  ѡ҆би́лꙋющыѧ и҆ наслажда́ющыѧсѧ дарова́нїи, и҆  глаго́лющыѧ: хрⷭ҇тѐ бж҃е на́шъ сла́ва тебѣ̀. 
Мꙋ́чениченъ: Ва́съ прехва́льнїи мч҃нцы, ни  ско́рбь, ни тѣснота̀, ни гла́дъ, ни гоне́нїе нижѐ  ра̑ны, ни ꙗ҆́рость ѕвѣре́й, ни ме́чь, нижѐ ѻ҆́гнь  претѧ́й, разлꙋчи́ти ѿ бг҃а возмого́ша: любо́вїю же  па́че къ немꙋ̀, ꙗ҆́кѡ въ чꙋжди́хъ подви́гшесѧ  тѣлесѣ́хъ є҆стество̀ забы́сте, сме́рть презрѣ́вше.  тѣ́мже и҆ по достоѧ́нїю болѣ́зней ва́шихъ мздꙋ̀  прїѧ́сте, нбⷭ҇нагѡ црⷭ҇твїѧ наслѣ̑дницы бы́сте,  моли́тесѧ ѡ҆ дꙋша́хъ на́шихъ. 
Сла́ва, и҆ ны́нѣ, крⷭ҇тобг҃оро́диченъ. 
Подо́бенъ: Всехва́льнїи мч҃нцы: 
Ви́дѧщи ви́сима хрⷭ҇тѐ, чи́стѡ ро́ждшаѧ тѧ̀,  повѣ́сившаго на вода́хъ зе́млю чл҃вѣколю́бче, взыва́ше:  оу҆вы̀ мнѣ̀, что̀ стра́нное видѣ́нїе, ка́кѡ за́йде  добро́та твоѧ̀, сладча́йшїй сн҃е, безмѣ́рнаѧ, велича́ю  твою̀ млⷭ҇ть, ꙗ҆́кѡ стра́ждеши во́лею за всѣ́хъ. 
На ѕ҃-мъ часѣ̀ тропа́рь прⷪ҇ро́чества. Гла́съ  є҃: 
Млⷭ҇ти твоѧ̑ гдⷭ҇и сотворѝ съ на́ми, и҆ не  преда́ждь на́съ беззако́нїемъ на́шымъ, ст҃ы́й влⷣко  вседержи́телю, тебѣ̀ мо́лимсѧ. 
Прокі́менъ,ѱало́мъ рв҃і. Гла́съ д҃: Хвали́те  ѻ҆́троцы гдⷭ҇а, хвали́те и҆́мѧ гдⷭ҇не. Сті́хъ: Бꙋ́ди  и҆́мѧ гдⷭ҇не бл҃гослове́но ѿ ны́нѣ и҆ до вѣ́ка. 
Прⷪ҇ро́чества и҆са́їина чте́нїе. [Глава̀ н҃и, ст.  а҃- а҃і.] 
Та́кѡ глаго́летъ гдⷭ҇ь: возопі́й крѣ́постїю и҆ не  пощадѝ: ꙗ҆́кѡ трꙋбꙋ̀ возвы́си гла́съ тво́й и҆  возвѣстѝ лю́демъ мои̑мъ грѣхѝ и҆́хъ и҆ до́мꙋ  і҆а́кѡвлю беззакѡ́нїѧ и҆́хъ. Менѐ де́нь ѿ днѐ и҆́щꙋтъ  и҆ разꙋмѣ́ти пꙋти̑ моѧ̑ жела́ютъ, ꙗ҆́кѡ лю́дїе пра́вдꙋ  сотвори́вшїи и҆ сꙋда̀ бг҃а своегѡ̀ не ѡ҆ста́вившїи:  про́сѧтъ ны́нѣ (л. тн҃ѕ ѡ҆б.) оу҆ менє̀ сꙋда̀  пра́ведна, и҆ прибли́житисѧ ко гдⷭ҇ꙋ жела́ютъ,  глаго́люще: Что̀ ꙗ҆́кѡ пости́хомсѧ, и҆ не оу҆ви́дѣлъ  є҆сѝ; смири́хомъ дꙋ́шы на́шѧ, и҆ не оу҆вѣ́дѣлъ  є҆сѝ; во дни̑ бо поще́нїй ва́шихъ ѡ҆брѣта́ете вѡ́ли  ва́шѧ, и҆ всѧ̑ подрꙋ̑чныѧ ва́шѧ томитѐ. А҆́ще въ  сꙋдѣ́хъ и҆ сва́рѣхъ постите́сѧ, и҆ бїе́те пѧстьмѝ  смире́ннаго, вскꙋ́ю мнѣ̀ постите́сѧ ꙗ҆́коже дне́сь,  є҆́же оу҆слы́шанꙋ бы́ти съ во́племъ гла́сꙋ ва́шемꙋ; Не  сицева́гѡ поста̀ а҆́зъ и҆збра́хъ, и҆ днѐ, є҆́же  смири́ти человѣ́кꙋ дꙋ́шꙋ свою̀, нижѐ а҆́ще слѧче́ши  ꙗ҆́кѡ се́рпъ вы́ю твою̀, и҆ вре́тище и҆ пе́пелъ  посте́леши, нижѐ та́кѡ нарече́те по́стъ прїѧ́тенъ. Не  такова́гѡ [бо] поста̀ а҆́зъ и҆збра́хъ, глаго́летъ гдⷭ҇ь:  но разрѣша́й всѧ́къ соꙋ́зъ непра́вды, разрꙋша́й  ѡ҆бдолжє́нїѧ наси́льныхъ писа́нїй, ѿпꙋстѝ  сокрꙋшє́нныѧ въ свобо́дꙋ, и҆ всѧ́кое писа́нїе  непра́ведное раздерѝ. Раздроблѧ́й а҆́лчꙋщымъ хлѣ́бъ  тво́й, и҆ ни́щыѧ безкрѡ́вныѧ введѝ въ до́мъ тво́й: а҆́ще  ви́диши на́га, ѡ҆дѣ́й, и҆ ѿ сво́йственныхъ пле́мене  твоегѡ̀ не пре́зри. Тогда̀ разве́рзетсѧ ра́нѡ свѣ́тъ  тво́й, и҆ и҆сцѣлє́нїѧ твоѧ̑ ско́рѡ возсїѧ́ютъ: и҆  пред̾и́детъ пред̾ тобо́ю пра́вда твоѧ̀, и҆ сла́ва бж҃їѧ  ѡ҆б̾и́метъ тѧ̀. Тогда̀ воззове́ши, и҆ бг҃ъ оу҆слы́шитъ  тѧ̀, и҆ є҆щѐ глаго́лющꙋ тѝ, рече́тъ: сѐ прїидо́хъ.  а҆́ще ѿи́меши ѿ себѐ соꙋ́зъ, и҆ рꙋкобїе́нїе, и҆  глаго́лъ ропта́нїѧ, И҆ да́си а҆́лчꙋщемꙋ хлѣ́бъ ѿ дꙋшѝ  твоеѧ̀, и҆ дꙋ́шꙋ смире́ннꙋю насы́тиши: тогда̀ возсїѧ́етъ  во тьмѣ̀ свѣ́тъ тво́й, и҆ тьма̀ твоѧ̀ бꙋ́детъ ꙗ҆́кѡ  полꙋ́дне. И҆ бꙋ́детъ бг҃ъ тво́й съ тобо́ю при́снѡ. 
Прокі́менъ ѱало́мъ рг҃і. Гла́съ ѕ҃.  Бл҃гослове́ни вы̀ гдⷭ҇ви сотво́ршемꙋ нб҃о и҆ зе́млю.  Сті́хъ: Нб҃о нб҃сѐ гдⷭ҇ви, зе́млю же дадѐ сыновѡ́мъ  человѣ́чєскимъ. (л. тн҃з) 
Въ сре́дꙋ ве́чера 
ѻ҆бы́чное стїхосло́вїе. На Гдⷭ҇и воззва́хъ,  поста́вимъ стїхѡ́въ і҃. и҆ пое́мъ настоѧ́щїй  самогла́сенъ днѐ два́жды. 
Гла́съ є҃: 
Бога́тый въ страсте́хъ сы́й, преле́стною  лицемѣ́рїѧ ѡ҆бложе́нъ є҆́смь ѻ҆де́ждою, веселѧ́сѧ въ  ѕлы́хъ невоздержа́нїѧ, и҆ безмѣ́рное немилосе́рдїе  показꙋ́ю, презира́ѧ мо́й оу҆́мъ, пред̾ две́рьми  пове́рженный покаѧ́нїѧ, а҆́лчꙋщїй всѧ́кагѡ бл҃га, и҆  болѧ́щїй невнима́нїемъ мои́мъ: но ты̀ гдⷭ҇и ла́зарѧ мѧ̀  сотворѝ, ни́щаго грѣха́ми, да не ка́кѡ тре́бꙋѧй, не  полꙋчꙋ̀ пе́рста ѡ҆роша́юща, болѣ́знꙋющꙋ моемꙋ̀ ѧ҆зы́кꙋ  въ негаси́момъ ѻ҆гнѝ: въ нѣ́дрѣхъ же патрїа́рха  а҆враа́ма вселѝ менѐ, ꙗ҆́кѡ чл҃вѣколю́бецъ. 
Мч҃нченъ: Несы́тною любо́вїю дꙋшѝ хрⷭ҇та̀ не  ѿверго́стесѧ ст҃і́и мч҃нцы, и҆̀же разли́чныѧ ра̑ны  стрⷭ҇те́й претерпѣ́вше, мꙋчи́телей де́рзость  низложи́сте: непрекло́ннꙋ и҆ невреди́мꙋ вѣ́рꙋ сохра́нше,  на нб҃са̀ преста́вистесѧ. тѣ́мже и҆ дерзнове́нїе  полꙋчи́вше къ немꙋ̀, проси́те дарова́ти на́мъ ве́лїю  млⷭ҇ть. 
И҆́ны стїхи̑ры господи́на і҆ѡ́сифа. Гла́съ є҃. 
Подо́бенъ: Ра́дꙋйсѧ по́стникѡмъ: 
Ѡ҆б̾ ѻ҆нꙋ̀ странꙋ̀ і҆ѻрда́на пло́тїю ходѧ̀  і҆и҃се, съ тобо́ю сꙋ́щымъ вопи́лъ є҆сѝ: дрꙋ́гъ ла́зарь  оу҆жѐ оу҆́мре, и҆ погребе́нїю ны́нѣ предаде́сѧ.  тѣ́мже ра́дꙋюсѧ дрꙋ́зи моѝ ва́съ ра́ди, да вѣ́сте,  ꙗ҆́кѡ всѧ̑ вѣ́мъ, бг҃ъ сы́й непрело́жный, а҆́ще и҆  ꙗ҆влѧ́юсѧ ви́димый человѣ́къ. и҆́демъ оу҆̀бо ѡ҆живи́ти  є҆го̀, ꙗ҆́кѡ да сме́рть ѡ҆щꙋти́тъ сегѡ̀ (л. тн҃з ѡ҆б.)  побѣ́дꙋ, и҆ соверше́нное разрꙋше́нїе, ꙗ҆́вѣ є҆̀  сотворю̀, подаѧ̀ мі́рови ве́лїю млⷭ҇ть. 
Ма́рѳꙋ и҆ марі́ю вѣ́рнїи подража́юще, ко гдⷭ҇ꙋ  по́слемъ бж҃е́ствєннаѧ дѣѧ̑нїѧ ꙗ҆́кѡ мл҃твы, ꙗ҆́кѡ да  прише́дъ на́шъ оу҆́мъ воскр҃си́тъ, ме́ртвъ лежа́щїй  лю́тѣ во гро́бѣ лѣ́ности нечꙋ́вственный, стра́ха  бж҃е́ственнагѡ ника́коже ѡ҆щꙋща́ющїй, и҆ дѣ́йствъ  живо́тныхъ ны́нѣ не и҆мꙋ́щїй, зовꙋ́ще: ви́ждь гдⷭ҇и, и҆  ꙗ҆́коже дрꙋ́га твоего̀ ла́зарѧ дре́вле ще́дре,  предста́нїемъ воздви́глъ є҆сѝ стра́шнымъ, си́це всѣ́хъ  ѡ҆живѝ, подаѧ́й ве́лїю млⷭ҇ть. 
И҆́на стїхи́ра господи́на ѳео́дѡра, гла́съ ѕ҃. 
Подо́бенъ: Гдⷭ҇и на гро́бъ: 
Двоеде́нствꙋетъ ла́зарь во гро́бѣ, сꙋ́щыѧ ѿ  вѣ́ка ви́дитъ оу҆ме́ршыѧ, та́мѡ зри́тъ стра́хи  стра̑нныѧ, мно́жество неисче́тное а҆́довыми держи́мое  оу҆́зами: тѣ́мже срѡ́дницы рыда́ютъ го́рькѡ,  предви́дѧще гро́бъ є҆гѡ̀. хрⷭ҇то́съ же и҆́детъ ѡ҆живи́ти  дрꙋ́га своего̀, є҆ди́но ѿ всѣ́хъ соверши́ти  согла́сїе: бл҃гослове́нъ є҆сѝ сп҃се, поми́лꙋй на́съ. 
И҆ въ мине́и д҃. 
Прокі́менъ, ѱало́мъ рд҃і. Гла́съ д҃:  Бл҃гоꙋгождꙋ̀ пред̾ гдⷭ҇емъ во странѣ̀ живы́хъ.  Сті́хъ: Возлюби́хъ, ꙗ҆́кѡ оу҆слы́шитъ гдⷭ҇ь гла́съ  моле́нїѧ моегѡ̀. 
Бытїѧ̀ чте́нїе. [Глава̀ м҃г, ст. к҃ѕ-л҃а, глава̀  м҃ѕ, ст. а҃-ѕ҃і.] 
Принесо́ша і҆ѡ́сифꙋ бра́тїѧ є҆гѡ̀ да́ры, ꙗ҆̀же  и҆мѧ́хꙋ въ рꙋка́хъ свои́хъ, въ до́мъ: и҆ поклони́шасѧ  є҆мꙋ̀ лице́мъ до землѝ. И҆ вопросѝ и҆̀хъ: здра́ви ли  є҆стѐ; и҆ речѐ и҆̀мъ: здра́въ ли є҆́сть ѻ҆те́цъ  ва́шъ ста́рецъ, є҆го́же реко́сте, є҆ще́ ли жи́въ  є҆́сть; Ѻ҆ни́ же реко́ша: здра́въ є҆́сть ра́бъ тво́й  ѻ҆те́цъ на́шъ, є҆щѐ жи́въ є҆́сть. и҆ речѐ: (л. тн҃и)  бл҃гослове́нъ человѣ́къ ѻ҆́ный бг҃ꙋ. и҆ прини́кше  поклони́шасѧ є҆мꙋ̀. Воззрѣ́въ же ѻ҆чи́ма свои́ма  і҆ѡ́сифъ, ви́дѣ венїамі́на бра́та своего̀  є҆динома́тернѧ, и҆ речѐ: се́й ли є҆́сть бра́тъ ва́шъ  ю҆нѣ́йшїй, є҆го́же реко́сте ко мнѣ̀ привестѝ; и҆  речѐ: бг҃ъ да поми́лꙋетъ тѧ̀ ча́до. Возмꙋти́сѧ же  і҆ѡ́сифъ, подви́жесѧ бо оу҆тро́ба є҆гѡ̀ ѡ҆ бра́тѣ  свое́мъ, и҆ и҆ска́ше пла́кати: вше́дъ же въ ло́жницꙋ,  пла́касѧ та́мѡ. И҆ оу҆мы́въ лицѐ, и҆зше́дъ  оу҆держа́сѧ. И҆ не можа́ше і҆ѡ́сифъ оу҆держа́тисѧ  всѣ̑мъ предстоѧ́щымъ є҆мꙋ̀, но речѐ: ѡ҆тосли́те  всѣ́хъ ѿ менѐ: и҆ не предстоѧ́ше ни є҆ди́нъ  і҆ѡ́сифꙋ, є҆гда̀ познава́шесѧ бра́тїи свое́й. И҆  и҆спꙋстѝ гла́съ съ пла́чемъ: слы́шаша же всѝ  є҆гѵ́птѧне, и҆ слы́шано бы́сть въ домꙋ̀ фараѡ́новѣ.  Рече́ же і҆ѡ́сифъ бра́тїи свое́й: а҆́зъ є҆́смь і҆ѡ́сифъ:  є҆ще́ ли ѻ҆те́цъ мо́й жи́въ є҆́сть; и҆ не мого́ша  бра́тїѧ ѿвѣща́ти є҆мꙋ̀: смꙋти́шасѧ бо. Рече́ же  і҆ѡ́сифъ бра́тїи свое́й: прибли́житесѧ ко мнѣ̀, и҆  прибли́жишасѧ. и҆ речѐ: а҆́зъ є҆́смь і҆ѡ́сифъ бра́тъ  ва́шъ, є҆го́же прода́сте во є҆гѵ́петъ. Ны́нѣ оу҆̀бо  не скорби́те, нижѐ же́стокѡ ва́мъ да ꙗ҆ви́тсѧ, ꙗ҆́кѡ  прода́сте мѧ̀ сѣ́мѡ: на жи́знь бо посла́ мѧ бг҃ъ пред̾  ва́ми. Сїе́ бо второ́е лѣ́то гла́дъ на землѝ, и҆ є҆щѐ  пѧ́ть лѣ́тъ ѡ҆ста̀, въ ни́хже не бꙋ́детъ ѡ҆ра́нїѧ, ни  жа́твы. Посла́ бо мѧ̀ бг҃ъ пред̾ ва́ми ѡ҆ста́вити ва́мъ  ѡ҆ста́нокъ на землѝ, и҆ препита́ти ва́шъ ѡ҆ста́нокъ  ве́лїй. Ны́нѣ оу҆̀бо не вы̀ посла́сте мѧ̀ сѣ́мѡ, но  бг҃ъ: и҆ сотвори́ мѧ ꙗ҆́кѡ ѻ҆тца̀ фараѡ́нꙋ, и҆  господи́на всемꙋ̀ до́мꙋ є҆гѡ̀, и҆ кнѧ́зѧ все́й землѝ  є҆гѵ́петстѣй. Потща́вшесѧ оу҆̀бо, взы́дите ко ѻ҆тцꙋ̀  моемꙋ̀, и҆ рцы́те є҆мꙋ̀: сїѧ̑ глаго́летъ сы́нъ тво́й  і҆ѡ́сифъ: сотвори́ мѧ бг҃ъ господи́на все́й землѝ  є҆гѵ́петстѣй: сни́ди оу҆̀бо ко мнѣ̀, и҆ не  оу҆ме́дли. И҆ (л. тн҃и ѡ҆б.) всели́шисѧ въ землѝ  гесе́мли а҆раві́йстѣй, и҆ бꙋ́деши близ̾ менѐ ты̀, и҆  сы́нове твоѝ, и҆ сы́нове сынѡ́въ твои́хъ, ѻ҆́вцы твоѧ̑,  и҆ воло́ве твоѝ, и҆ є҆ли̑ка сꙋ́ть твоѧ̑: И҆ препита́ю  тѧ̀ та́мѡ, є҆ще́ бо пѧ́ть лѣ́тъ бꙋ́детъ гла́дъ на  землѝ, да не поги́бнеши ты̀, и҆ сы́нове твоѝ, и҆ всѧ̑  и҆мѣ̑нїѧ твоѧ̑. Сѐ ѻ҆́чи ва́ши ви́дѧтъ, и҆ ѻ҆́чи  венїамі́на бра́та моегѡ̀, ꙗ҆́кѡ оу҆ста̀ моѧ̑  глагѡ́лющаѧ къ ва́мъ. Возвѣсти́те оу҆̀бо ѻ҆тцꙋ̀ моемꙋ̀  всю̀ сла́вꙋ мою̀ сꙋ́щꙋю во є҆гѵ́птѣ, и҆ є҆ли̑ка  ви́дите: и҆ оу҆скори́вше, приведи́те ѻ҆тца̀ моего̀  сѣ́мѡ. И҆ напа́дъ на вы́ю венїамі́на бра́та своегѡ̀,  пла́касѧ над̾ ни́мъ: и҆ венїамі́нъ пла́касѧ на вы́и  є҆гѡ̀. И҆ ѡ҆блобыза́въ всю̀ бра́тїю свою̀, пла́касѧ  над̾ ни́ми: и҆ по си́хъ глаго́лаша къ немꙋ̀ бра́тїѧ  є҆гѡ̀. И҆ пронесе́сѧ гла́съ въ домꙋ̀ фараѡ́новѣ,  глаго́люще: прїидо́ша бра́тїѧ і҆ѡ́сифѡва: возра́довасѧ же  фараѡ́нъ, и҆ рабѝ є҆гѡ̀. 
Прокі́менъ, ѱало́мъ рє҃і гла́съ д҃: Мл҃твы  моѧ̑ гдⷭ҇ви возда́мъ пред̾ всѣ́ми людьмѝ є҆гѡ̀.  Сті́хъ: Вѣ́ровахъ, тѣ́мже возглаго́лахъ, а҆́зъ же  смири́хсѧ ѕѣлѡ̀. 
При́тчей чте́нїе. [Глава̀ к҃а, ст. к҃г-л҃а, глава̀  к҃в, ст. а҃-д҃.] 
И҆́же храни́тъ своѧ̑ оу҆ста̀ и҆ ѧ҆зы́къ,  соблюда́етъ ѿ печа́ли дꙋ́шꙋ свою̀. Проде́рзый, и҆  велича́вый, и҆ гордели́вый, гꙋби́тель нарица́етсѧ: а҆  и҆́же памѧтоѕло́бствꙋетъ, беззако́ненъ. По́хѡти  лѣни́ваго оу҆бива́ютъ: не произволѧ́ютъ бо рꙋ́цѣ  є҆гѡ̀ твори́ти что̀. Нечести́вый жела́етъ ве́сь де́нь  по́хоти ѕлы́ѧ, првⷣный же ми́лꙋетъ и҆ ще́дритъ неща́днѡ.  Жє́ртвы нечести́выхъ ме́рзость гдⷭ҇ви: нб҃о беззако́ннѡ  прино́сѧтъ ѧ҆̀. Свидѣ́тель ло́жный поги́бнетъ, мꙋ́жъ же  послꙋшли́въ сохранѧ́емь возглаго́летъ. Нечести́въ мꙋ́жъ  безстꙋ́днѡ стои́тъ лице́мъ: (л. тн҃ѳ) пра́вый же са́мъ  разꙋмѣва́етъ пꙋти̑ своѧ̑. Нѣ́сть премꙋ́дрости, нѣ́сть  мꙋ́жества, нѣ́сть совѣ́та оу҆ нечести́вагѡ. Ко́нь  оу҆готовлѧ́етсѧ на де́нь бра́ни: ѿ гдⷭ҇а же по́мощь.  Лꙋ́чше и҆́мѧ до́брое, не́же бога́тство мно́го, па́че же  сребра̀ и҆ зла́та бл҃года́ть бл҃га́ѧ. Бога́тъ и҆ ни́щъ  срѣто́ста дрꙋ́гъ дрꙋ́га: ѻ҆бои́хъ же гдⷭ҇ь сотворѝ.  Хꙋдо́гъ ви́дѣвъ лꙋка́ваго мꙋ́чима крѣ́пкѡ, са́мъ  наказꙋ́етсѧ: безꙋ́мнїи же мимоше́дше ѿтщети́шасѧ. Ро́дъ  премꙋ́дрости стра́хъ гдⷭ҇нь, и҆ бога́тство, и҆ сла́ва, и҆  живо́тъ. 
И҆ про́чее возслѣ́дованїе преждеѡсщ҃е́нныхъ. 
Въ четверто́къ ва́їй на оу҆́трени 
трⷪ҇чны гла́са. По а҃-мъ стїхосло́вїи сѣда́льны  а҆пⷭ҇льскїѧ ѻ҆смогла́сника. По в҃-мъ же стїхосло́вїи  глаго́лемъ сѣда́ленъ, господи́на і҆ѡ́сифа. Гла́съ є҃. 
Подо́бенъ: Собезнача́льное: 
Видѣ́нїе и҆ дѣѧ́нїе, ꙗ҆́кѡ сопрѧ́гшесѧ, на  хрⷭ҇то́вꙋ мольбꙋ̀ посла́ти потщи́мсѧ, оу҆ме́ршїй на́шъ  оу҆́мъ ꙗ҆́коже и҆на́го ла́зарѧ, ꙗ҆́кѡ да ѡ҆живи́тъ  свои́мъ предста́нїемъ стра́шнымъ, вѣ̑тви пра́вды томꙋ̀  принестѝ, и҆ зва́ти: бл҃гослове́нъ грѧды́й во и҆́мѧ  гдⷭ҇не. 
Сла́ва, то́йже. 
И҆ ны́нѣ, бг҃оро́диченъ: Дꙋшѝ моеѧ̀ стра̑сти  многоболѣ́знєнныѧ, и҆ пло́ти моеѧ̀ недꙋ́ги вско́рѣ  и҆сцѣлѝ: оу҆ма̀ моегѡ̀ и҆звращє́нїѧ поста́ви  всенепоро́чнаѧ, и҆ въ тишинѣ̀ помышле́нїѧ, мл҃твы  приноси́ти чи̑стыѧ цр҃ю̀ всѣ́хъ сподо́би бцⷣе, и҆  и҆спроси́ти грѣхѡ́въ ѡ҆ставле́нїе. (л. тн҃ѳ ѡ҆б.) 
По г҃-мъ стїхосло́вїи, сѣда́ленъ господи́на  ѳео́дѡра, гла́съ ѕ҃. 
Подо́бенъ: А҆́гг҃льскїѧ: 
Двоеде́нствꙋетъ дне́сь ла́зарь оу҆ме́рый, и҆ ѡ҆  се́мъ пролива́ютъ печа́ли сле́зы срѡ́дницы, марі́а съ  ма́рѳою, ка́мень предви́дѧщи гро́бный. предста̀  зижди́тель съ свои́ми оу҆ч҃нкѝ, сме́рть плѣни́ти,  да́рꙋѧй живо́тъ. тѣ́мже вопїе́мъ є҆мꙋ̀: гдⷭ҇и сла́ва  тебѣ̀. 
Сла́ва, то́йже. 
И҆ ны́нѣ, бг҃оро́диченъ: Ст҃а́ѧ влⷣчце чⷭ҇таѧ,  бг҃а на́шегѡ мт҃и, всѣ́хъ творца̀ неизрече́ннѡ ро́ждшаѧ,  молѝ со а҆пⷭ҇лы сщ҃е́нными всегда̀ бл҃гость є҆гѡ̀,  страсте́й на́съ и҆зба́вити, и҆ ѡ҆ставле́нїе на́мъ да́ти  грѣхѡ́въ. 
Канѡ́нъ въ мине́и: и҆ трипѣ́снецъ господи́на  і҆ѡ́сифа. И҆ стїхосло́витсѧ пѣ́снь. Гла́съ є҃. 
Пѣ́снь д҃. 
І҆рмо́съ: Бж҃е́ственное твоѐ разꙋмѣ́въ: 
Заре́ю ва́шегѡ оу҆тѣше́нїѧ, затворе́нныхъ въ  сѣ́ни грѣхо́внѣй просвѣти́те, бл҃гоче́стнѡ  свѣтоно́снїи ва́съ восхвалѧ́ющихъ а҆пⷭ҇ли. 
Любо́вь съ милосе́рдїемъ спрѧ́гше, и҆ на  оу҆моле́нїе хрⷭ҇тꙋ̀ вѣ́рнїи посла́ти потщи́мсѧ, ꙗ҆́кѡ  да и҆ на́съ воскр҃си́тъ ѿ гро́ба та́йныхъ страсте́й  на́шихъ. 
Любвѐ плотскі́ѧ не пощади́мъ, оу҆мерщвле́ни  дꙋше́ю, и҆ любо́вїю прилѣпи́мсѧ и҆зба́вителю, ꙗ҆́кѡ да  ѿ а҆́дова на́съ и҆зба́витъ стра́шнагѡ ѡ҆сꙋжде́нїѧ. 
Проре́клъ є҆сѝ ла́зарево оу҆спе́нїе, є҆го́же  по ма́лѣ воздви́гъ, ѿ ссꙋ́щихъ цвѣтоносѧ́щихъ прїѧ́лъ  є҆сѝ хвалꙋ̀, стрⷭ҇ти твоеѧ̀ сп҃се мо́й ѡ҆́бразы. 
Бг҃оро́диченъ: И҆з̾ тебѐ бж҃е́ственнаѧ вода̀  и҆стечѐ безсме́ртїѧ и҆ жи́зни, бг҃ороди́тельнице  всенепоро́чнаѧ: (л. т҃ѯ) ю҆́же вкꙋша́ющїи, жа́жды  чⷭ҇таѧ смертоно́сныѧ и҆збавлѧ́ютсѧ. 
И҆́ный господи́на ѳео́дѡра, гла́съ ѕ҃.  Оу҆слы́шахъ: 
Погреба́етсѧ ла́зарь, и҆ на гро́бѣ ꙗ҆̀же ѡ҆  ма́рѳѣ ны́нѣ рыда́ютъ и҆ пла́чꙋтъ, предста́ти тебѣ̀  животода́вцꙋ, жела́ющыѧ. 
Сме́рть начина́етъ трепета́ти, є҆́же къ не́й  сни́тїѧ твоегѡ̀ хрⷭ҇тѐ ѡ҆щꙋща́ющи: ꙗ҆́кѡ жи́знь бо,  тще́тнꙋ сїю̀ показа́лъ є҆сѝ концє́мъ. 
Трⷪ҇ченъ: Є҆ди́нице про́стаѧ, несозда́ннаѧ,  безнача́льное є҆стество̀, въ трⷪ҇цѣ пѣва́емое  ѵ҆поста́сьми, сп҃си́ ны вѣ́рою покланѧ́ющыѧсѧ держа́вѣ  твое́й. 
Бг҃оро́диченъ: И҆з̾ ѻ҆ц҃а̀ безлѣ́тна сн҃а, въ  лѣ́то бг҃ороди́тельнице, неискꙋсомꙋ́жнѡ родила̀ є҆сѝ,  стра́нно чꙋ́до, пребы́вши дв҃а доѧ́щи. 
Сла́ва тебѣ̀ бж҃е на́шъ, сла́ва тебѣ̀. 
Сни́дитесѧ, прїиди́те, и҆̀же въ пꙋсты́нѧхъ и҆  пеще́рахъ, срѣ́сти грѧдꙋ́щаго на жребѧ́ти, гдⷭ҇а сла́вы  въ пѣ́снехъ. 
І҆рмо́съ: Оу҆слы́шахъ слꙋ́хъ тво́й, и҆  оу҆боѧ́хсѧ, разꙋмѣ́хъ дѣла̀ твоѧ̑, и҆ оу҆жасо́хсѧ:  сла́ва си́лѣ твое́й гдⷭ҇и. 
Пѣ́снь и҃. 
І҆рмо́съ: Тебѣ̀ вседѣ́телю: 
Ка́мень тѧ́жкїй ѿ се́рдца моегѡ̀ ѿѧ́ти,  моли́те всеще́драго, ка́менїе ꙗ҆ви́вшесѧ, краеꙋго́льнагѡ  ка́мене, бг҃оглаго́ливїи а҆пⷭ҇ли гдⷭ҇ни. 
И҆́демъ, твои̑мъ провозглаша́лъ є҆сѝ дрꙋгѡ́мъ,  дрꙋ́гъ мо́й ла́зарь оу҆жѐ оу҆́спе: сего̀ воздвиза́ѧ,  оу҆сплю̀ сме́рти всепа́гꙋбнꙋю ѕло́бꙋ во вѣ́ки. (л.  т҃ѯ ѡ҆б.) 
Кро́тцы дꙋше́ю, и҆ смире́ни нра́вомъ бы́вше,  бл҃года́тїю прїи́мемъ кро́ткаго всѣ́хъ грѧдꙋ́щаго  влⷣкꙋ, горды́ню сокрꙋши́ти лꙋка́вагѡ. 
Бг҃оро́диченъ: Две́рь тѧ̀ свѣ́та просвѣще́ннꙋю  ви́дитъ прⷪ҇ро́къ, всенепоро́чнаѧ, свѣтода́вца бо  ражда́еши несказа́ннѡ, на́мъ оу҆подо́бившасѧ: є҆го́же  превозно́симъ во всѧ̑ вѣ́ки. 
И҆́ный. І҆рмо́съ: Прпⷣбнїи твоѝ: 
Марі́а же и҆ ма́рѳа ны́нѣ рыда́ютъ, во гро́бѣ  лежа́ща ви́дѧще ла́зарѧ, и҆ болѣ́зненнѡ вопїю́тъ: а҆́ще  бы бы́лъ хрⷭ҇то́съ здѣ̀, сро́дникъ на́шъ не бы̀  оу҆́мерлъ. 
А҆́дъ да ча́етъ погꙋби́тисѧ, и҆́бо жи́знь  прихо́дитъ ла́зарѧ воздви́гнꙋти вопїю́ща: бл҃гослови́те,  по́йте, и҆ превозноси́те во всѧ̑ вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Безнача́льнымъ и҆ ржⷭ҇тво́мъ же и҆  происхожде́нїемъ, ѻ҆ц҃ꙋ̀ покланѧ́юсѧ ро́ждшемꙋ, сн҃а  прославлѧ́ю ро́ждшасѧ, воспѣва́ю совозсїѧ́вша ѻ҆ц҃ꙋ́ же  и҆ сн҃ꙋ, дх҃а ст҃а́го. 
Бг҃оро́диченъ: Є҆го́же родила̀ є҆сѝ дв҃о  несказа́ннѡ, всегда̀ ꙗ҆́кѡ чл҃вѣколю́бца не преста́й  молѧ́щи, да ѿ бѣ́дъ сп҃се́тъ къ тебѣ̀ прибѣга́ющыѧ. 
Сла́ва тебѣ̀ бж҃е на́шъ, сла́ва тебѣ̀. 
Добродѣ́тєли ꙗ҆́кѡ вѣ̑тви, и҆ ꙗ҆́кѡ ва̑їа, ко  срѣ́тенїю оу҆гото́вимъ, и҆ цр҃ю̀ хрⷭ҇тꙋ̀ вѣ́рнїи  возопїе́мъ: бл҃гослови́те, по́йте, и҆ превозноси́те во  всѧ̑ вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: Прпⷣбнїи твоѝ ѻ҆́троцы въ пещѝ  херꙋві́мы подража́хꙋ, трист҃ꙋ́ю пѣ́снь воспѣва́юще:  бл҃гослови́те, по́йте, и҆ превозноси́те во всѧ̑ вѣ́ки.  (л. тѯ҃а) 
Пѣ́снь ѳ҃. 
І҆рмо́съ: И҆са́їе ликꙋ́й: 
Дрꙋ́жбы и҆зба́ви мѧ̀ льсти́вагѡ влⷣко хрⷭ҇тѐ,  дрꙋ́ги твоѧ̑ мꙋ̑дрыѧ оу҆ченикѝ показа́вый, съ ни́миже  ше́дъ возста́вилъ є҆сѝ дрꙋ́га твоего̀ вѣ́рнаго, сп҃се  ла́зарѧ, бл҃года́рнѡ воспѣва́юща тѧ̀. 
И҆сполне́нїемъ гдⷭ҇и поста̀, и҆спо́лни на̑ша  сердца́ же и҆ оу҆́мъ, бл҃гоꙋтро́бне, ра́дости, а҆пⷭ҇лъ  твои́хъ мольба́ми, чи́стѣ возлюби́вшихъ тѧ̀, сп҃са дꙋ́шъ  на́шихъ. 
Смердѧ̀ гноймѝ ѕло́бы, во гро́бѣ живꙋ̀ лѣ́ности  хрⷭ҇тѐ. тѣ́мже вопїю́ ти: воздви́гни, сп҃си́ мѧ, ꙗ҆́кѡ  да и҆ а҆́зъ съ вѣ́твьми добродѣ́телей оу҆срѧ́щꙋ тѧ̀,  взыва́ѧ ѡ҆са́нна бг҃ꙋ. 
Бг҃оро́диченъ: Во двꙋ̀ вѡ́лю и҆ сꙋщєствꙋ̀ родила̀  є҆сѝ на́мъ сн҃а ѻ҆трокови́це, є҆диноро́дна ѻ҆ц҃ꙋ̀,  бы́вша человѣ́ка, да на́съ пока́жетъ ѻ҆́бщники  є҆стества̀, пречⷭ҇таѧ, бж҃е́ственнѣйшагѡ,  пребж҃е́ственный. 
И҆́ный. І҆рмо́съ: Безсѣ́меннагѡ зача́тїѧ: 
Въ гро́бѣ ла́зарь двоеде́нствꙋетъ дне́сь, и҆  над̾ ни́мъ пролива́етѣ сле́зы марі́а же и҆ ма́рѳа,  ꙗ҆́кѡ сєстры̀ родны̑ѧ: хрⷭ҇то́съ же грѧде́тъ къ немꙋ̀  съ бж҃е́ственными а҆пⷭ҇лы, показа́ти ве́лїе чꙋ́до. 
Сме́рте всепа́гꙋбнаѧ, прїимѝ разрꙋше́нїе,  вра́тницы же твоѝ закле́пы да блюдꙋ́тъ: и҆́бо глаго́ломъ  сокрꙋши́тъ твоѧ̑ врата̀ хрⷭ҇то́съ, ла́зарѧ возста́вивъ.  пі́й пе́рвое сїѐ а҆́де прⷪ҇ро́къ тебѣ̀ вопїе́тъ съ  на́ми. 
Трⷪ҇ченъ: Є҆ди́нагѡ є҆динороди́телю,  є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ  свѣ́те, свѣ́та сїѧ́нїе: и҆ є҆ди́ный є҆ди́не  є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь, вои́стиннꙋ  сы́й. ѽ трⷪ҇це є҆ди́нице ст҃а́ѧ, сп҃си́ мѧ бг҃осло́вѧща  тѧ̀. (л. тѯ҃а ѡ҆б.) 
Бг҃оро́диченъ: Чꙋ́до ржⷭ҇тва̀ твоегѡ̀  оу҆дивлѧ́етъ мѧ̀ всенепоро́чнаѧ, ка́кѡ зачина́еши  безсѣ́меннѡ неѡб̾име́ннаго; рцы̀, ка́кѡ дѣ́вствꙋеши,  ро́ждши ꙗ҆́кѡ мт҃и; є҆́же па́че є҆стества̀ вѣ́рою  прїе́мъ, рожде́нномꙋ поклони́сѧ, є҆ли̑ка хо́щетъ бо и҆  мо́жетъ. 
Сла́ва тебѣ̀ бж҃е на́шъ, сла́ва тебѣ̀. 
Гдⷭ҇ь грѧде́тъ всѣ́сти, ꙗ҆́коже пи́сано, на  жребѧ̀: лю́дїе гото́витесѧ со стра́хомъ прїѧ́ти цр҃ѧ̀  всѣ́хъ съ ва́їемъ, ꙗ҆́кѡ побѣди́телѧ сме́рти, и҆з̾  а҆́да воздви́гшаго ла́зарѧ. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стєства̀, тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Свѣти́ленъ гла́са. 
На стїхо́внѣ самогла́сенъ днѐ, два́жды. Гла́съ  є҃: 
Прїиди́те пре́жде конца̀ всѝ бра́тїе чи́стымъ  се́рдцемъ пристꙋ́пимъ ко бл҃гоꙋтро́бномꙋ бг҃ꙋ,  житє́йскаѧ ѡ҆бстоѧ̑нїѧ ѿри́нꙋвше, ѡ҆ дꙋша́хъ  попече́нїе сотвори́мъ, бра́шенъ сласте́й воздержа́нїемъ  гнꙋша́ющесѧ, ѡ҆ млⷭ҇тыни попеце́мсѧ: то́ю бо, ꙗ҆́коже  пи́сано є҆́сть, прїѧ́ша нѣ́цыи оу҆чреди́вше а҆́гг҃лы.  напита́имъ оу҆бо́гими, напита́вшаго на́съ свое́ю  пло́тїю: ѡ҆блеце́мъ себѐ во ѡ҆дѣ́ющагосѧ свѣ́томъ  ꙗ҆́кѡ ри́зою, да мл҃твами пречⷭ҇тыѧ бцⷣы, и҆ дв҃ы  мт҃ре, ѡ҆ставле́нїе полꙋчи́вше грѣхѡ́въ, со  оу҆миле́нїемъ къ немꙋ̀ возопїи́мъ: гдⷭ҇и, и҆зба́ви на́съ  ѿ шꙋ́ѧгѡ ѿвѣ́та, и҆ сподо́би на́съ десна́гѡ твоегѡ̀  предстоѧ́нїѧ, ꙗ҆́кѡ млⷭ҇тивъ и҆ чл҃вѣколю́бецъ. 
Мч҃нченъ: Въ мꙋ́кахъ сꙋ́ще ст҃і́и, веселѧ́щесѧ  вопїѧ́хꙋ: и҆змѣнє́нїѧ на́мъ сїѧ̑ сꙋ́ть ко влⷣцѣ:  вмѣ́стѡ настоѧ́щихъ ра́нъ тѣле́сныхъ свѣ́тлое  ѡ҆дѣѧ́нїе въ (л. тѯ҃в) воскрⷭ҇нїе процвѣте́тъ на́мъ,  вмѣ́стѡ безче́стїѧ вѣнцы̀, вмѣ́стѡ оу҆́зъ темни́чныхъ  ра́й, и҆ вмѣ́стѡ ѡ҆сꙋжде́нїѧ со ѕлодѣ́и, со а҆́гг҃лы  житїѐ. тѣ́мже мл҃твами и҆́хъ гдⷭ҇и, сп҃сѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ. 
Подо́бенъ: Бл҃года́тнаѧ: 
Пред̾избра́ннаѧ ѿ всѣ́хъ родѡ́въ оу҆слы́ши  гла́съ на́шъ, и҆ да́рꙋй прошє́нїѧ дꙋ́шъ на́шихъ,  и҆збавле́нїе страсте́й и҆ болѣ́зней а҆пⷭ҇лъ ра́ди, всѧ̑  могꙋ́щаѧ ꙗ҆́кѡ мт҃и бж҃їѧ. 
На ѕ҃-мъ часѣ̀ тропа́рь прⷪ҇ро́чества. Гла́съ  а҃: 
Гла́са ра̑бъ твои́хъ гдⷭ҇и не забꙋ́ди, помѧнѝ,  ꙗ҆́кѡ всегда̀ оу҆пова́нїе на тѧ̀ положи́хомъ всѧ̑  могꙋ́щаго, и҆ помозѝ на́мъ, мо́лимсѧ. 
Прокі́менъ, ѱало́мъ рз҃і, гла́съ д҃: Сїѧ̑  врата̀ гдⷭ҇нѧ, пра́веднїи вни́дꙋтъ въ нѧ̀. Сті́хъ:  И҆сповѣ́дайтесѧ гдⷭ҇ви, ꙗ҆́кѡ бл҃гъ. 
Прⷪ҇ро́чества и҆са́їина чте́нїе. [Глава̀ ѯ҃є, ст.  и҃- ѕ҃і.] 
Та́кѡ глаго́летъ гдⷭ҇ь: и҆́мже ѡ҆́бразомъ  ѡ҆брѣта́етсѧ ꙗ҆́года на гре́знѣ, и҆ рекꙋ́тъ, не  погꙋбѝ є҆го̀, ꙗ҆́кѡ бл҃гослове́нїе є҆́сть въ не́мъ:  та́кѡ сотворю̀ слꙋжа́щагѡ мѝ ра́ди, не и҆́мамъ всѣ́хъ  погꙋби́ти ра́ди є҆гѡ̀. И҆ и҆зведꙋ̀ и҆з̾ і҆а́кѡва  сѣ́мѧ, и҆ и҆з̾ і҆ꙋ́ды, и҆ наслѣ́дитъ го́рꙋ ст҃ꙋ́ю  мою̀, и҆ наслѣ́дѧтъ и҆збра́ннїи моѝ, и҆ рабѝ моѝ, и҆  вселѧ́тсѧ та́мѡ. И҆ бꙋ́дꙋтъ въ дꙋбра́вѣ ѡ҆гра̑ды  стадѡ́мъ, и҆ ю҆до́ль а҆хѡ́рскаѧ въ поко́ище говѧ́дѡвъ  лю́демъ мои̑мъ, и҆̀же взыска́ша менѐ. Вы́ же  ѡ҆ста́вившїи мѧ̀, и҆ забыва́ющїи го́рꙋ ст҃ꙋ́ю мою̀, и҆  оу҆готовлѧ́ющїи де́мѡнꙋ трапе́зꙋ, и҆ и҆сполнѧ́ющїи  ща́стїю растворе́нїе: А҆́зъ преда́мъ ва́съ под̾ ме́чь,  всѝ закла́нїемъ паде́те: ꙗ҆́кѡ зва́хъ ва́съ, и҆ не  послꙋ́шасте: глаго́лахъ, и҆ преслꙋ́шасте, и҆ сотвори́сте  лꙋка́вое предо мно́ю, и҆ (л. тѯ҃в ѡ҆б.) ꙗ҆̀же не  хотѣ́хъ, и҆збра́сте. Сегѡ̀ ра́ди та́кѡ глаго́летъ гдⷭ҇ь:  сѐ рабо́тающїи мѝ ꙗ҆́сти бꙋ́дꙋтъ, вы́ же вза́лчете.  сѐ рабо́тающїи мѝ пи́ти бꙋ́дꙋтъ, вы́ же возжа́ждете:  Сѐ рабо́тающїи мѝ возра́дꙋютсѧ, вы́ же посрамите́сѧ:  сѐ рабо́тающїи мѝ возвеселѧ́тсѧ въ весе́лїи се́рдца,  вы́ же возопїе́те въ болѣ́зни се́рдца ва́шегѡ, и҆ ѿ  сокрꙋше́нїѧ дꙋ́ха воспла́четесѧ. Ѡ҆ста́вите бо и҆́мѧ  ва́ше въ насыще́нїе и҆збра̑ннымъ мои̑мъ, ва́съ же  и҆збїе́тъ гдⷭ҇ь. рабо́тающымъ же мнѣ̀ нарече́тсѧ и҆́мѧ  но́вое, Є҆́же бл҃гослови́тсѧ на землѝ: бл҃гословѧ́тъ бо  бг҃а и҆́стиннаго. 
Прокі́менъ, ѱало́мъ ри҃і, гла́съ д҃: Пꙋ́ть  за́повѣдей твои́хъ теко́хъ, є҆гда̀ разшири́лъ є҆сѝ  се́рдце моѐ. Сті́хъ: Законоположѝ мнѣ̀ гдⷭ҇и пꙋ́ть  ѡ҆правда́нїй твои́хъ. 
Въ четверто́къ ве́чера 
ѻ҆бы́чное стїхосло́вїе. На Гдⷭ҇и воззва́хъ,  поста́вимъ стїхѡ́въ ѕ҃, и҆ пое́мъ стїхи̑ры подѡ́бны  господи́на і҆ѡ́сифа. Гла́съ д҃. 
Подо́бенъ: Зва́нный свы́ше: 
А҆пⷭ҇льскаѧ дво́ица сщ҃е́ннѣйшаѧ, є҆ди́наго тѧ̀  ѿ трⷪ҇цы вѣ́дꙋщи хрⷭ҇тѐ, ны́нѣ тобо́ю посыла́етсѧ,  привестѝ жребѧ̀ под̾ѧре́мнича сы́на, ꙗ҆́коже пи́сано  є҆́сть: на не́мже смирѧ́ѧсѧ всѧ́деши бл҃гоꙋтро́бне, въ  вы́шнихъ во́лею, сѣда́лище всѣ̑мъ лю́бѧщымъ тѧ̀  оу҆готовлѧ́ѧ, и҆ въ безсловє́сныѧ прони́кшыѧ,  оу҆мовре́днѡ сло́ве стра̑сти, словє́сныѧ содѣва́еши,  ѡ҆са́нна тебѣ̀ взыва́ющыѧ. 
Прїимѝ сїѡ́не цр҃ѧ̀, сѐ тебѣ̀ кротча́йшїй  во́лею предста́нетъ, воскреси́вый ла́зарѧ и҆ разрꙋши́вый  сме́рти го́рькое (л. тѯ҃г) ца́рство. мно́жество  бг҃особра́нное сщ҃е́нныхъ мона́хѡвъ, съ просто́ю ча́дїю  собери́тесѧ, оу҆срѣ́сти съ ва́їемъ хрⷭ҇та̀, зовꙋ́ще:  бл҃гослове́нъ грѧды́й сп҃стѝ ро́дъ человѣ́чь, стрⷭ҇тїю  крⷭ҇та̀, и҆ безстра́стїе всѣ̑мъ пода́ти за бла́гость. 
И҆́на стїхи́ра подо́бна господи́на ѳео́дѡра, гла́съ  и҃. 
Подо́бенъ: И҆́же во є҆де́мѣ: 
На серафі́мѣхъ стра́шныхъ, въ вы́шнихъ хрⷭ҇тѐ  носи́мый, ꙗ҆́кѡ бг҃ъ же, и҆ всѣ́хъ творе́цъ, са́мъ на  жребѧ̀ на землѝ всѣ́сти и҆́деши, ꙗ҆́кѡ сы́й по на́мъ  человѣ́чески. виѳа́нїа весели́тсѧ, прїи́мши тѧ̀ сп҃се:  і҆ерⷭ҇ли́мъ ра́дꙋетсѧ, ꙗ҆́кѡ ча́ѧй тѧ̀ прїѧ́ти: сме́рть  оу҆мертви́сѧ, пред̾ѡщꙋти́вши ла́зарѧ, прїитѝ и҆з̾  ме́ртвыхъ: и҆ мы̀ съ ва́їами срѣ́тенїе соверша́юще въ  ра́дости, воспѣва́имъ держа́вꙋ бл҃гости твоеѧ̀ гдⷭ҇и. 
И҆ въ мине́и г҃. Сла́ва, и҆ ны́нѣ,  бг҃оро́диченъ. 
Прокі́менъ, ѱало́мъ рѳ҃і, гла́съ ѕ҃: Ко гдⷭ҇ꙋ  внегда̀ скорбѣ́ти мѝ воззва́хъ, и҆ оу҆слы́ша мѧ̀.  Сті́хъ: Гдⷭ҇ꙋ и҆зба́ви дꙋ́шꙋ мою̀ ѿ оу҆сте́нъ  непра́ведныхъ, и҆ ѿ ѧ҆зы́ка льсти́ва. 
Бытїѧ̀ чте́нїе. [Глава̀ м҃ѕ, ст. а҃-з҃.] 
Воста́въ і҆и҃ль са́мъ и҆ всѧ̑ сꙋ̑щаѧ є҆гѡ̀,  прїи́де ко кла́дѧзю клѧ́твенномꙋ, и҆ пожрѐ же́ртвꙋ бг҃ꙋ  ѻ҆ц҃а̀ своегѡ̀ і҆саа́ка. Рече́ же бг҃ъ ко і҆и҃лю въ  видѣ́нїи но́щїю, глаго́лѧ: і҆а́кѡве, і҆а́кѡве. ѻ҆́нъ же  речѐ: что́ є҆сть; Ѻ҆́нъ же речѐ є҆мꙋ̀: а҆́зъ є҆́смь  бг҃ъ ѻ҆тцє́въ твои́хъ, не оу҆бо́йсѧ и҆зы́ти во  є҆гѵ́петъ: въ ꙗ҆зы́къ бо ве́лїй сотворю́ тѧ та́мѡ. И҆  а҆́зъ сни́дꙋ съ тобо́ю во є҆гѵ́петъ, и҆ а҆́зъ возведꙋ́  тѧ до конца̀: и҆ і҆ѡ́сифъ возложи́тъ рꙋ́ки своѧ̑ на  ѻ҆́чи твоѝ. Воста́ же і҆а́кѡвъ ѿ кла́дѧзѧ  клѧ́твеннагѡ: и҆ взѧ́ша сы́нове і҆и҃лѧ ѻ҆тца̀ своего̀,  и҆ стѧжа́нїе, и҆ жєны̀ своѧ̑ на колесни̑цы, ꙗ҆̀же  посла̀ і҆ѡ́сифъ взѧ́ти (л. тѯ҃г ѡ҆б.) є҆го̀. И҆  взе́мше и҆мѣ̑нїѧ своѧ̑, и҆ всѐ стѧжа́нїе, є҆́же  стѧжа́ша въ землѝ ханаа́нстѣй, внидо́ша во є҆гѵ́петъ  і҆а́кѡвъ, и҆ всѐ сѣ́мѧ є҆гѡ̀ съ ни́мъ: Сы́нове, и҆  сы́нове сынѡ́въ є҆гѡ̀ съ ни́мъ: дщє́ри, и҆ дщє́ри  дще́рей є҆гѡ̀, и҆ всѐ сѣ́мѧ своѐ введѐ во  є҆гѵ́петъ. 
Прокі́менъ, ѱало́мъ р҃к, гла́съ ѕ҃: Гдⷭ҇ь да  сохрани́тъ тѧ̀ ѿ всѧ́кагѡ ѕла̀, сохрани́тъ дꙋ́шꙋ твою̀  гдⷭ҇ь. Сті́хъ: Возведо́хъ ѻ҆́чи моѝ въ го́ры,  ѿню́дꙋже прїи́детъ по́мощь моѧ̀. 
При́тчей чте́нїе. [Глава̀ к҃г, ст. є҃і-л҃є.  глава̀ к҃д, ст. а҃-є҃.] 
Сы́не, а҆́ще премꙋ́дро бꙋ́детъ се́рдце твоѐ,  возвесели́ши моѐ се́рдце. И҆ пребꙋ́дꙋтъ въ словесѣ́хъ  твои́хъ оу҆стнѣ̀ къ мои̑мъ оу҆стна́мъ, а҆́ще пра̑ва  бꙋ́дꙋтъ. Да не ревнꙋ́етъ се́рдце твоѐ грѣ́шникѡмъ, но  въ стра́сѣ гдⷭ҇ни бꙋ́ди ве́сь де́нь. А҆́ще бо соблюде́ши  ѧ҆̀, бꙋ́дꙋтъ тѝ внꙋ́цы, и҆ оу҆пова́нїе твоѐ не  ѿстꙋ́питъ. Слꙋ́шай сы́не, и҆ премꙋ́дръ быва́й, и҆  и҆справлѧ́й мы̑сли твоегѡ̀ се́рдца. Не бꙋ́ди вїнопі́йца,  нижѐ прилага́йсѧ къ сложе́нїємъ и҆ кꙋпова́нїємъ мѧ́съ:  Всѧ́къ бо пїѧ́ница и҆ блꙋдни́къ ѡ҆бнища́етъ, и҆  ѡ҆блече́тсѧ въ раздра̑ннаѧ, и҆ въ рꙋ̑бища всѧ́къ  сонли́вый. Слꙋ́шай сы́не ѻ҆тца̀ роди́вшаго тѧ̀, и҆ не  презира́й, є҆гда̀ состарѣ́етсѧ ма́ти твоѧ̀. И҆́стинꙋ  стѧжѝ, и҆ не ѿри́ни мꙋ́дрости, и҆ оу҆че́нїѧ, и҆  ра́зꙋма. До́брѣ воспитова́етъ ѻ҆те́цъ пра́веденъ, ѡ҆  сы́нѣ же премꙋ́дрѣмъ весели́тсѧ дꙋша̀ є҆гѡ̀: Да  весели́тсѧ ѻ҆те́цъ и҆ ма́ти ѡ҆ тебѣ̀, и҆ да ра́дꙋетсѧ  ро́ждшаѧ тѧ̀. Да́ждь мѝ сы́не твоѐ се́рдце, ѻ҆́чи же  твоѝ моѧ̑ пꙋти̑ да соблюда́ютъ. Сосꙋ́дъ бо сокрꙋше́нъ  чꙋжді́й до́мъ, и҆ стꙋдене́цъ тѣ́сенъ чꙋжді́й. Се́й бо  вско́рѣ поги́бнетъ, и҆ всѧ́кїй законопрестꙋ́пникъ  потреби́тсѧ. Комꙋ̀ го́ре; комꙋ̀ молва̀; комꙋ̀ сꙋ́дове;  комꙋ̀ го́рєсти и҆ сва̑ры, комꙋ̀ сокрꙋшє́нїѧ (л. тѯ҃д)  вотщѐ; комꙋ̀ си́ни ѻ҆́чи; Не пребыва́ющымъ ли въ  вїнѣ̀; и҆ не назира́ющымъ ли, гдѣ̀ пи́рове быва́ютъ: Не  оу҆пива́йтесѧ вїно́мъ, но бесѣ́дꙋйте къ человѣ́кѡмъ  пра́вєднымъ, и҆ бесѣ́дꙋйте въ прохо́дѣхъ а҆́ще бо на  ча́шы и҆ стклѧ́ницы вда́си ѻ҆́чи твоѝ, послѣдѝ  и҆́маши ходи́ти нажа́йшїй бѣли́льнагѡ дре́ва. Послѣди́  же ꙗ҆́кѡ ѿ ѕмі́ѧ оу҆ѧ́звенъ простре́тсѧ, и҆ ꙗ҆́коже  ѿ кера́ста разлива́етсѧ є҆мꙋ̀ ꙗ҆́дъ. Ѻ҆́чи твоѝ  є҆гда̀ оу҆́зрѧтъ [женꙋ̀] чꙋждꙋ́ю, оу҆ста̀ твоѧ̑ тогда̀  возглаго́лютъ стро́пѡтнаѧ: И҆ возлѧ́жеши ꙗ҆́кѡ въ  се́рдцѣ мо́рѧ, и҆ ꙗ҆́коже ко́рмчїй во мно́зѣ  волне́нїи. Рече́ши же: би́ша мѧ̀, и҆ не поболѣ́хъ, и҆  порꙋга́шасѧ мѝ, а҆́зъ же не разꙋмѣ́хъ: когда̀ оу҆́тро  бꙋ́детъ, да ше́дъ взыщꙋ̀, съ ни́миже сни́дꙋсѧ. Сы́не, не  ревнꙋ́й мꙋжє́мъ ѕлы̑мъ, нижѐ возжелѣ́й бы́ти съ ни́ми:  Лжа́мъ бо поꙋча́етсѧ се́рдце и҆́хъ, и҆ болѣ̑зни  оу҆стнѣ̀ и҆́хъ глаго́лютъ. Съ премꙋ́дростїю зи́ждетсѧ  до́мъ, и҆ съ ра́зꙋмомъ и҆справлѧ́етсѧ: Съ чꙋ́вствїемъ  и҆сполнѧ́ютсѧ сокрѡ́вища ѿ всѧ́кагѡ бога́тства  честна́гѡ и҆ до́брагѡ. Лꙋ́чше мꙋ́дрый крѣ́пкагѡ, и҆  мꙋ́жъ ра́зꙋмъ и҆мѣ́ѧй земледѣ́льца вели́ка. 
На стїхо́внѣ самогла́сенъ днѐ, два́жды. Гла́съ  и҃: 
Бога́тагѡ неми́лостивагѡ подо́бїѧ, и҆ непода́тнагѡ  нра́ва, и҆зба́ви мѧ̀ хрⷭ҇тѐ бж҃е, крⷭ҇то́мъ твои́мъ  ѡ҆чище́нїе грѣхѡ́въ на́шихъ сотвори́вый: ла́зарѧ же  ни́щагѡ бл҃года́рственномꙋ терпѣ́нїю, ревни́телѧ  покажѝ, и҆ нѣ́дръ патрїа́рха а҆враа́ма не ѿчꙋждѝ  менѐ, вели́кїѧ ра́ди твоеѧ̀ млⷭ҇ти. 
Мч҃нченъ: Мч҃нцы гдⷭ҇ни, всѧ́кое мѣ́сто  ѡ҆свѧща́ете, и҆ всѧ́къ недꙋ́гъ врачꙋ́ете: и҆ ны́нѣ  моли́те, и҆зба́витисѧ сѣте́й вра́жїихъ, дꙋша́мъ на́шымъ,  мо́лимсѧ. (л. тѯ҃д ѡ҆б.) 
Сла́ва, и҆ ны́нѣ, крⷭ҇тобг҃оро́диченъ: 
Подо́бенъ: Ѽ пресла́внагѡ чꙋдесѐ: 
Ѽ пресла́внагѡ чꙋдесѐ! ѽ та́инства но́вагѡ! ѽ  оу҆жа́снагѡ начина́нїѧ! дв҃а глаго́лаше, на крⷭ҇тѣ́ тѧ  ꙗ҆́кѡ ви́дѣ посредѣ̀ двою̀ разбѡ́йникꙋ ѡ҆бѣ́шена,  є҆го́же неболѣ́зненнѡ оу҆жа́снѡ породѝ, пла́каше  глаго́лющи: оу҆вы̀ мнѣ̀ ча́до любе́знѣйшее, ка́кѡ тѧ̀  лю́тый наро́дъ и҆ небл҃года́рный ко крⷭ҇тꙋ̀ пригвоздѝ; 
Въ пѧто́къ ва́їй, на оу҆́трени 
трⷪ҇чны гла́са. По а҃-мъ стїхосло́вїи сѣда́льны  крⷭ҇тныѧ ѻ҆смогла́сника. По в҃-мъ же стїхосло́вїи  глаго́лемъ настоѧ́щїй сѣда́ленъ, господи́на і҆ѡ́сифа,  гла́съ д҃. Подо́бенъ: Ско́рѡ предварѝ: 
Дво́ица посыла́етсѧ оу҆чени̑къ привестѝ жребѧ̀,  ꙗ҆́коже пи́сано є҆́сть, на не́же хрⷭ҇то́съ всѣ́дъ  красе́нъ вни́детъ, хвалꙋ̀ ѿ младе́нєцъ прїѧ́ти  бж҃е́ственнꙋю. сего̀ оу҆̀бо срѣ́сти и҆́демъ тща́тельнѡ,  вѣ̑тви добродѣ́телей томꙋ̀ приносѧ́ще дѣѧ́нїй. 
Сла́ва, то́йже. 
И҆ ны́нѣ, крⷭ҇тобг҃оро́диченъ. Подо́бенъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема  ви́дѣла є҆сѝ во́лею, сн҃а и҆ бг҃а твоего̀: є҆го́же  бл҃гослове́ннаѧ молѧ́щи не преста́й, проще́нїе  прегрѣше́нїй во вре́мѧ поста̀, на́мъ дарова́ти. 
По г҃-мъ стїхосло́вїи сѣда́ленъ господи́на  ѳео́дѡра. Гла́съ и҃. 
Подо́бенъ: Воскре́съ и҆з̾ ме́ртвыхъ: 
Дво́ица оу҆чени̑къ посыла́етсѧ дне́сь, жребѧ̀  привестѝ влⷣцѣ всѣ́хъ: грѧде́тъ всѣ́сти, носи́мый  серафі́мскими (л. тѯ҃є) мно́жествы. начина́етъ  боѧ́тисѧ ла́заремъ, мїроде́ржица всеѧ́дица сме́рть,  пе́рвѣе плѣни́вшаѧ ро́дъ человѣ́ческїй. 
Сла́ва, то́йже. 
И҆ ны́нѣ, крⷭ҇тобг҃оро́диченъ. Подо́бенъ: 
При стрⷭ҇ти сн҃а чⷭ҇таѧ стоѧ́щи, рыда́ющи го́рькѡ  восклица́ше пѣ́сньми: ка́кѡ тѧ̀ немо́лчнѡ а҆́гг҃льскими  пѣ́сньми славосло́вимаго, дѣ́ти є҆вре́йстїи, оу҆вы̀  мнѣ̀, пїла́товꙋ сꙋди́щꙋ сн҃е предста́виша; пѣсносло́влю  твоѐ сло́ве мно́гое и҆ неизрече́нное бл҃гоꙋтро́бїе. 
Канѡ́нъ мине́и: и҆ трипѣ́снецъ господи́на і҆ѡ́сифа.  И҆ стїхосло́витсѧ пѣ́снь. Гла́съ д҃. 
Пѣ́снь є҃. 
І҆рмо́съ: Возсїѧ́й мѝ гдⷭ҇и свѣ́тъ: 
На крⷭ҇тѣ̀ гдⷭ҇и твое́мъ оу҆снꙋ́въ, преложи́лъ  є҆сѝ на со́нъ влⷣко сме́рть. вопи́лъ бо є҆сѝ: дрꙋ́гъ  ла́зарь оу҆́спе, но по́йдемъ возбꙋди́ти є҆го̀ ны́нѣ. 
Прорѡ́къ проповѣ̑данїѧ и҆сполнѧ́ѧ проречє́нїѧ,  въ пророкоꙋбі́йственный гра́дъ хрⷭ҇тѐ ще́дрый прише́лъ  є҆сѝ, оу҆бїе́нъ бы́ти во́лею, оу҆бїе́нна мѧ̀ тле́ю,  сп҃са́ѧ. 
Тѣ́ло непокори́вое сло́вꙋ повинꙋ́вше,  воздержа́нїемъ и҆ мольба́ми, мона́си и҆ прості́и лю́дїе  хрⷭ҇та̀ оу҆срѧ́щите, на жребѧ̀ всѣ́дша, грѧдꙋ́ща же  пострада́ти. 
Бг҃оро́диченъ: Кропле́нїемъ млⷭ҇ти твоеѧ̀ напо́й  пречⷭ҇таѧ, и҆зсо́хшꙋю мою̀ мы́сль, пла́менемъ грѣха̀ и҆  оу҆гаше́нный се́рдца моегѡ̀ вожжѝ свѣ́щникъ, две́ре  свѣ́та. 
И҆́ный господи́на ѳео́дѡра. Гла́съ и҃. 
І҆рмо́съ: Мра́къ дꙋшѝ моеѧ̀: 
Дво́ицꙋ оу҆ч҃нкъ твои́хъ, внегда̀ хотѣ́лъ є҆сѝ  дости́гнꙋти въ виѳа́нїю хрⷭ҇тѐ, посыла́еши привестѝ  тебѣ̀ (л. тѯ҃є ѡ҆б.) жребѧ̀, на не́же никто́же ѿ  человѣ̑къ всѣ́де: кромѣ́ бо тебѐ сп҃се никто́же  безсловє́сныѧ ꙗ҆зы́ки повинꙋ̀. 
Сни́десѧ і҆ꙋде́ѡвъ ѿ і҆ерⷭ҇ли́ма въ виѳа́нїю  мно́жество, и҆ съ сро́дницами ла́заревыми дне́сь  стра́ждꙋтъ: наꙋ́трїе же разꙋмѣ́вше сего̀ и҆з̾ гро́ба  ска́чꙋща, дви́жꙋтсѧ на оу҆бїе́нїе хрⷭ҇то́во. 
Трⷪ҇ченъ: Трⷪ҇це прест҃а́ѧ ѻ҆́ч҃е, и҆ сн҃е, и҆  дш҃е вседѣ́тельный, бл҃же́нное бж҃ество̀, безнача́льное  сꙋщество̀, и҆ трисїѧ́нный свѣ́те, всезри́тельнаѧ  держа́во, рабы̑ твоѧ̑ сохранѝ. 
Бг҃оро́диченъ: На крⷭ҇тѣ́ тѧ ви́дѧщи  пригвожде́нна гвоздьмѝ хрⷭ҇тѐ мт҃и твоѧ̀, и҆ и҆з̾  ре́бръ живо́тныхъ текꙋ́щꙋю кро́вь и҆ во́дꙋ,  оу҆ѧзвлѧ́шесѧ мт҃рнимъ милосе́рдїемъ, сн҃а бо тѧ̀ позна̀  своего̀. 
Сла́ва тебѣ̀ бж҃е на́шъ, сла́ва тебѣ̀. 
Сѐ оу҆гото́васѧ хрⷭ҇то́съ предста́ти  і҆ерⷭ҇ли́мꙋ, и҆̀же въ гора́хъ всѝ и҆ пꙋсты́нѧхъ,  собери́тесѧ мона́си, того̀ ра́достїю оу҆срѣ́сти, со  все́ю поднбⷭ҇ною. 
І҆рмо́съ: Мра́къ дꙋшѝ моеѧ̀ разженѝ свѣтода́вче  хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆  да́рꙋй мѝ свѣ́тъ повелѣ́нїй твои́хъ сло́ве, да  оу҆́тренюѧ сла́влю тѧ̀. 
Пѣ́снь и҃. 
І҆рмо́съ: Землѧ̀ и҆ всѧ̑ ꙗ҆̀же на не́й: 
Воскрⷭ҇нїе и҆ живо́тъ и҆мꙋ́ще жєны̀ любе́зное,  что̀ рыда́ете го́рькѡ; и҆́детъ ѡ҆живи́ти бли́жнѧго  дрꙋ́га, свои́мъ воскрⷭ҇нїемъ, воста́нїе всѣ́хъ  провозвѣща́ѧй, всѣ́хъ бл҃годѣ́тель. 
Жили̑ща мона́хѡвъ собери́тесѧ ꙗ҆́кѡ а҆́гнцы  слове́снїи, началопа́стырѧ хрⷭ҇та̀ оу҆срѧ́щите, ны́нѣ  вѣ̑тви носѧ́ще: предгрѧде́тъ во́лею, ꙗ҆́кѡ а҆́гнецъ  закла́тисѧ гдⷭ҇ь, ꙗ҆́кѡ да ѿ во́лча и҆зме́тъ  мꙋчи́тельства. (л. тѯ҃ѕ) 
Грѧдꙋ́щꙋ тѝ къ виѳфагі́и, топта́нїе твои́хъ  но́гъ, вра́гъ ѡ҆щꙋща́ше а҆́дъ, и҆ нога́ма ла́заревыма  прикаса́шесѧ, глаго́лѧ: а҆́ще восхо́щетъ зва́ти тѧ̀  жи́знь, не ѡ҆блѣни́сѧ, но и҆зы́ди: разꙋмѣ́хъ бо моѐ  разрꙋше́нїе вско́рѣ. 
Бг҃оро́диченъ: Свѧще́ннїи гла́си тѧ̀ прⷪ҇ро́кѡвъ  проповѣ́дꙋютъ ѡ҆бра́знѡ, две́рь, и҆ го́рꙋ, и҆ сѣ́нь,  зе́млю ст҃ꙋ́ю, свѣ́тлый ѻ҆́блакъ: и҆з̾ негѡ́же сꙋ́щымъ  во тьмѣ̀ и҆ сѣ́ни сѣдѧ́щымъ, возсїѧ̀ сл҃нце, дв҃о,  є҆ди́нъ свѣтода́тель. 
И҆́ный. І҆рмо́съ: А҆́гг҃ли и҆ нб҃са̀: 
Дво́ица оу҆ч҃нкъ по́сланнаѧ привестѝ  под̾ѧре́мника на ѻ҆́блацѣхъ восходѧ́щемꙋ, є҆го́же  всѧ̑ пою́тъ, и҆ превозно́сѧтъ во всѧ̑ вѣ́ки. 
При две́рехъ хрⷭ҇то́съ, про́чее виѳа́нїе не  сѣ́тꙋй: въ ра́дость бо преложи́тъ пла́чь тво́й, твоѐ  воспита́нїе воздви́гъ ла́зарѧ и҆з̾ гро́ба, пою́ща и҆  превозносѧ́ща хрⷭ҇та̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Є҆ди́нъ бг҃ъ оу҆́бѡ трⷪ҇ца, ни ѻ҆ц҃ꙋ̀  и҆зстꙋпи́вшꙋ въ сн҃овство̀, нижѐ сн҃ꙋ премѣни́вшꙋсѧ во  и҆схожде́нїе: но сво́йствєннаѧ и҆ ѻ҆боѐ, свѣ́тъ бг҃а  трѝ, сла́влю во вѣ́ки. 
Бг҃оро́диченъ: Є҆ди́на нетлѣ́ннаѧ ражда́еши,  є҆ди́на дои́ши млⷣнца небра́чнаѧ, є҆ди́на зижди́телѧ  ражда́еши и҆ влⷣкꙋ твоего̀, а҆́ще и҆ мт҃рь и҆ раба̀: тѧ̀  дв҃о мт҃и пое́мъ во вѣ́ки. 
Сла́ва тебѣ̀ бж҃е на́шъ, сла́ва тебѣ̀. 
Сады̀ добродѣ́телей, и҆ чꙋ́вственнѡ вѣ́твьми  ꙗ҆́кѡ сꙋгꙋ́ба хрⷭ҇та̀ оу҆гото́вимсѧ всѝ прїѧ́ти,  носи́ма на жребѧ́ти: є҆го́же превозно́симъ во всѧ̑  вѣ́ки. 
ХХва́лимъ, бл҃гослови́мъ, покланѧ́емсѧ гдⷭ҇ви: 
І҆рмо́съ: А҆́гг҃ли и҆ нб҃са̀, на прⷭ҇то́лѣ сла́вы  сѣдѧ́щаго и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте и҆ превозноси́те є҆го̀ во вѣ́ки.  (л. тѯ҃ѕ ѡ҆б.) 
Пѣ́снь ѳ҃. 
І҆рмо́съ: Ꙗ҆́кѡ сотворѝ мнѣ̀: 
Сѐ предвозгласи́лъ є҆сѝ і҆и҃се, взы́демъ ко  гра́дꙋ ст҃о́мꙋ, и҆ рꙋка́ма оу҆бі́йцъ вои́стиннꙋ  преда́мсѧ крⷭ҇тꙋ̀, оу҆би́тисѧ пло́тїю. 
Ѿ сме́рти хотѧ̀ сло́ве, восхи́тити дрꙋ́га  твоего̀, пло́тїю оу҆мертви́тисѧ на́съ ра́ди  пригвожда́ешисѧ, человѣ́ки ѡ҆безсмертвлѧ́ѧ вѣ̑рныѧ,  є҆ди́не безсме́ртне. 
Ва̑їа цѣломꙋ́дрїѧ принесе́мъ хрⷭ҇тꙋ̀, на жребѧ́ти  смири́вшꙋсѧ пло́тїю, и҆ рце́мъ є҆мꙋ̀: на стрⷭ҇ть  прише́дый, бл҃гослове́нъ є҆сѝ сп҃се. 
Бг҃оро́диченъ: Стра́шное твоѐ рожде́нїе, бцⷣе  мт҃и хрⷭ҇та̀: тѣ́мже тѧ̀ бл҃жи́мъ вѣ́рнѡ, и҆ сла́вимъ  че́стнѡ, ро́дове родѡ́въ во вѣ́ки, а҆ми́нь. 
И҆́ный. І҆рмо́съ: Проѧвле́нное на горѣ̀: 
Ны́нѣ посыла́ѧ оу҆ч҃нкѝ, хрⷭ҇то́съ речѐ:  ѿрѣши́вше мнѣ̀ жребѧ̀ приведи́те всѣ́сти, да  разрѣшꙋ̀ ꙗ҆зы́ки ѿ безслове́сїѧ, и҆ покорю̀ ꙗ҆́кѡ  сн҃ъ ѻ҆ц҃ꙋ̀. 
Грѧде́тъ гдⷭ҇ь, ѿве́рзи твоѧ̑ двє́ри виѳа́нїе,  прїимѝ вѣ́рою влⷣкꙋ: и҆́бо грѧде́тъ воскреси́ти ѿ  гро́ба ла́зарѧ, ꙗ҆́кѡ є҆ди́нъ всеси́ленъ. 
Трⷪ҇ченъ: Трисїѧ́нное гдⷭ҇и твоегѡ̀  є҆динонача́лїѧ, свѣ́тлыми сїѧ́ньми, оу҆́мъ на́шъ  ѡ҆блиста́ѧ, ѿ ле́сти многоѡбра́зныѧ ѡ҆браща́етъ на́съ  къ соедини́тельномꙋ ѡ҆боже́нїю. 
Ра́дꙋйсѧ пала́то всѣ́хъ цр҃ѧ̀, є҆́юже црⷭ҇тво  нбⷭ҇ное ѿве́рзесѧ сꙋ́щымъ на землѝ, бцⷣе дв҃о, и҆ со  а҆́гг҃лы житїѐ. 
Сла́ва тебѣ̀ бж҃е на́шъ, сла́ва тебѣ̀. 
Въ пꙋсты́нѧхъ и҆ гора́хъ, и҆ въ верте́пѣхъ  сꙋ́щїи, прїиди́те собери́тесѧ съ на́ми ваїено́сцы,  срѣ́сти цр҃ѧ̀ и҆ влⷣкꙋ: грѧде́тъ бо сп҃стѝ дꙋ́шы  на́шѧ. (л. тѯ҃з) 
І҆рмо́съ: Проѧвле́нное на горѣ̀ законополо́жникꙋ  во ѻ҆гнѝ и҆ кꙋпинѣ̀, ржⷭ҇тво̀ приснодв҃ы въ на́ше  вѣ́рныхъ сп҃се́нїе, пѣ́сньми немо́лчными велича́емъ. 
Свѣти́ленъ гла́са. 
На стїхо́внѣ самогла́сенъ днѐ, два́жды. Гла́съ  а҃. 
Творе́нїе льва̀ царѧ̀. 
Презрѣ́вши дꙋшѐ моѧ̀ бж҃е́ственныхъ пома́занїй,  ѡ҆б̾ѧ́та была̀ є҆сѝ козньмѝ врага̀, свои́мъ  хотѣ́нїемъ преда́вшисѧ тлѝ, и҆ ѡ҆тѧгчи́вшисѧ ѿ  грѣха̀ мно́гагѡ, бг҃отка́ннꙋю ѻ҆де́ждꙋ ѡ҆скверни́ла  є҆сѝ. и҆ неꙋкра́шенꙋ ца́рскомꙋ бра́кꙋ сотвори́ла  є҆сѝ. но да не со грѣхо́мъ привлече́шисѧ, и҆  покрове́нна ѻ҆де́ждею страсте́й возле́гши, вины̀ вхо́да  возда́си, и҆ черто́га и҆згна́на бꙋ́деши, сп҃сꙋ возопі́й:  стра́шное ѻ҆́ко, прїимы́й є҆́же є҆́смь, и҆ є҆́же  бы́лъ є҆сѝ не ѡ҆ста́вивый, и҆ пре́жде крⷭ҇та̀ хламѵ́дою  порꙋга́нїѧ, менѐ ра́ди ѡ҆блекі́йсѧ, вре́тище моѐ  расто́ргни, и҆ въ весе́лїе ѡ҆блецы̀, и҆ тьмы̀ внѣ́шнїѧ,  и҆ пла́ча вѣ́чнагѡ и҆зба́ви мѧ̀, и҆ поми́лꙋй мѧ̀. 
Мч҃нченъ: Стрⷭ҇тоте́рпцы хрⷭ҇тѡ́вы, прїиди́те  лю́дїе всѝ почти́мъ, пѣ́сньми и҆ пѣ́ньми дꙋхо́вными,  свѣти̑ла мі́ра, и҆ проповѣ́дники вѣ́ры, и҆сто́чники  приснотекꙋ́щыѧ, и҆з̾ ни́хже и҆стека́ютъ вѣ̑рнымъ  и҆сцѣлє́нїѧ. тѣ́хъ мл҃твами хрⷭ҇тѐ бж҃е на́шъ, ми́ръ  да́рꙋй мі́рови твоемꙋ̀, и҆ дꙋша́мъ на́шымъ ве́лїю млⷭ҇ть. 
Сла́ва, гла́съ и҃: Дꙋшеполе́знꙋю соверши́вше  четыредесѧ́тницꙋ, и҆ ст҃ꙋ́ю седми́цꙋ стрⷭ҇ти твоеѧ̀,  про́симъ ви́дѣти чл҃вѣколю́бче, є҆́же просла́вити въ  не́й вели̑чїѧ твоѧ̑, и҆ неизрече́нное на́съ ра́ди  смотре́нїе твоѐ, є҆диномꙋ́дреннѡ воспѣва́юще: гдⷭ҇и  сла́ва тебѣ̀. 
И҆ ны́нѣ, па́ки то́йже. 
И҆ про́чее послѣ́дованїе ꙗ҆́кѡ ѻ҆бы́чно. (л.  тѯ҃з ѡ҆б.) 
На ѕ҃-мъ часѣ̀ тропа́рь прⷪ҇ро́чества. Гла́съ  г҃: 
Нестерпи́мый є҆́сть гдⷭ҇и, гнѣ́въ на грѣ́шники  преще́нїѧ твоегѡ̀, и҆ нѣ́смы досто́йни воззрѣ́ти, и҆  проси́ти ѿ тебѐ млⷭ҇ти: да не ꙗ҆́ростїю твое́ю, ни  гнѣ́вомъ твои́мъ погꙋби́ши на́съ, и҆̀хже ѿ землѝ  рꙋко́ю твое́ю созда́лъ є҆сѝ. 
Прокі́менъ, ѱало́мъ рк҃а. Гла́съ д҃: До́мꙋ ра́ди  гдⷭ҇а бг҃а на́шегѡ взыска́хъ бл҃га̑ѧ тебѣ̀. Сті́хъ:  Возвесели́хсѧ ѡ҆ ре́кшихъ мнѣ̀: въ до́мъ гдⷭ҇нь  по́йдемъ. 
Прⷪ҇ро́чества и҆са́їина чте́нїе. [Глава̀ ѯ҃ѕ ст.  і҃-к҃д.] 
Весели́сѧ і҆ерⷭ҇ли́ме, и҆ торжествꙋ́йте въ не́мъ  всѝ лю́бѧщїи є҆го̀, и҆ живꙋ́щїи въ не́мъ ра́дꙋйтесѧ  вкꙋ́пѣ съ ни́мъ ра́достїю, всѝ є҆ли́цы пла́касте ѡ҆  не́мъ, Да ссе́те и҆ насы́титесѧ ѿ сосца̀ оу҆тѣше́нїѧ  є҆гѡ̀, да сса́вше насладите́сѧ ѿ вхо́да сла́вы є҆гѡ̀.  Ꙗ҆́кѡ сїѧ̑ глаго́летъ гдⷭ҇ь: сѐ а҆́зъ оу҆клонѧ́ю на  нѧ̀, а҆́ки рѣкꙋ̀ ми́ра, и҆ а҆́ки пото́къ наводнѧ́емый,  сла́вꙋ ꙗ҆зы́кѡвъ: дѣ́ти и҆́хъ на ра́мена взѧ́ты  бꙋ́дꙋтъ, и҆ на колѣ̑нꙋ оу҆тѣ́шатсѧ. Ꙗ҆́коже а҆́ще  кого̀ ма́ти оу҆тѣша́етъ, та́кѡ и҆ а҆́зъ оу҆тѣ́шꙋ вы̀,  и҆ во і҆ерⷭ҇ли́мѣ оу҆тѣ́шитесѧ. И҆ оу҆́зрите, и҆  возра́дꙋетсѧ се́рдце ва́ше, и҆ кѡ́сти ва́шѧ ꙗ҆́кѡ трава̀  прозѧ́бнꙋтъ: и҆ позна́етсѧ рꙋка̀ гдⷭ҇нѧ боѧ́щымсѧ є҆гѡ̀,  и҆ запрети́тъ непокарѧ́ющымсѧ. Се́ бо гдⷭ҇ь, ꙗ҆́кѡ  ѻ҆́гнь прїи́детъ, и҆ ꙗ҆́кѡ бꙋ́рѧ колесни̑цы є҆гѡ̀,  возда́ти ꙗ҆́ростїю ѿмще́нїе своѐ, и҆ преще́нїе во  пла́мени ѻ҆́гненнѣ. Ѻ҆гне́мъ бо гдⷭ҇нимъ сꙋди́тисѧ  бꙋ́детъ всѧ̀ землѧ̀, и҆ мече́мъ є҆гѡ̀ всѧ́ка пло́ть:  мно́зи ꙗ҆́звени бꙋ́дꙋтъ ѿ гдⷭ҇а. Ѡ҆чища́ющїисѧ и҆  ѡ҆свѧща́ющїисѧ въ вертогра́дѣхъ, и҆ въ преддве́рїихъ  ꙗ҆дꙋ́щїи мѧ́со свино́е, и҆ ме́рзѡсти, и҆ мы́шы, вкꙋ́пѣ  поги́бнꙋтъ, речѐ гдⷭ҇ь. И҆ а҆́зъ дѣла̀ и҆́хъ и҆  помышле́нїѧ и҆́хъ вѣ́мъ и҆ грѧдꙋ̀ собра́ти всѧ̑ наро́ды  и҆ (л. тѯ҃и) ꙗ҆зы́ки, и҆ прїи́дꙋтъ, и҆ оу҆́зрѧтъ  сла́вꙋ мою̀: И҆ ѡ҆ста́влю на ни́хъ зна́менїе, и҆ послю̀  ѿ ни́хъ спасе́ныхъ во ꙗ҆зы́ки, въ ѳарсі́съ, и҆ въ  фꙋ́дъ, и҆ въ лꙋ́дъ, и҆ въ мосо́хъ, и҆ въ ѳове́ль, и҆ во  є҆лла́дꙋ, и҆ во ѻ҆́стровы да̑льныѧ, и҆̀же не слы́шаша  и҆́мене моегѡ̀, нижѐ ви́дѣша сла́вꙋ мою̀: и҆  возвѣстѧ́тъ сла́вꙋ мою̀ во ꙗ҆зы́цѣхъ. И҆ приведꙋ́тъ  бра́тїю ва́шꙋ ѿ всѣ́хъ ꙗ҆зы̑къ да́ръ гдⷭ҇ви, съ  ко́ньми и҆ колесни́цами и҆ съ носи́лами мскѡ́въ, под̾  сѣ́ньми во ст҃ы́й гра́дъ і҆ерⷭ҇ли́мъ, речѐ гдⷭ҇ь: а҆́ки  бы принеслѝ сы́нове і҆и҃лєвы жє́ртвы своѧ̑ мнѣ̀ со  ѱалмы̀ въ до́мъ гдⷭ҇нь. И҆ ѿ тѣ́хъ поймꙋ̀ себѣ̀  жерцы̀ и҆ леѵі́ты, речѐ гдⷭ҇ь. Ꙗ҆́коже бо нб҃о но́во,  и҆ землѧ̀ нова̀, ꙗ҆̀же а҆́зъ творю̀, пребыва́ютъ предо  мно́ю, глаго́летъ гдⷭ҇ь: та́кѡ ста́нетъ сѣ́мѧ ва́ше, и҆  и҆́мѧ ва́ше. И҆ бꙋ́детъ мцⷭ҇ъ ѿ мцⷭ҇а, и҆ сꙋббѡ́та ѿ  сꙋббѡ́ты, прїи́детъ всѧ́ка пло́ть поклони́тисѧ предо  мно́ю во і҆ерⷭ҇ли́мъ, речѐ гдⷭ҇ь. И҆ и҆зы́дꙋтъ: и҆  оу҆́зрѧтъ трꙋ́пы человѣ́кѡвъ престꙋпи́вшихъ мнѣ̀,  че́рвь бо и҆́хъ не сконча́етсѧ, и҆ ѻ҆́гнь и҆́хъ не  оу҆га́снетъ, и҆ бꙋ́дꙋтъ въ позо́ръ всѧ́кой пло́ти. 
Прокі́менъ, ѱало́мъ рк҃в, гла́съ ѕ҃: Поми́лꙋй  на́съ гдⷭ҇и, поми́лꙋй на́съ. Сті́хъ: Къ тебѣ̀  возведо́хъ ѻ҆́чи моѝ живꙋ́щемꙋ на нб҃сѝ. (л. тѯ҃и  ѡ҆б.) 
Въ пѧто́къ ве́чера, 
во свѣти́льничное ѻ҆бы́чное стїхосло́вїе. На  Гдⷭ҇и воззва́хъ, поста́вимъ стїхѡ́въ, і҃. И҆ пое́мъ  самогла́сенъ днѐ два́жды, и҆ мч҃нченъ: и҆ првⷣнагѡ  ла́зарѧ самогла́сныхъ є҃, творѧ́ще ѧ҆̀ се́дмь.  Самогла́сенъ, гла́съ и҃, два́жды. 
Дꙋшеполе́знꙋю соверши́вше четыредесѧ́тницꙋ, и҆  ст҃ꙋ́ю седми́цꙋ стрⷭ҇ти твоеѧ̀, про́симъ ви́дѣти  чл҃вѣколю́бче, є҆́же просла́вити въ не́й вели̑чїѧ  твоѧ̑, и҆ неизрече́нное на́съ ра́ди смотре́нїе твоѐ,  є҆диномꙋ́дреннѡ воспѣва́юще: гдⷭ҇и сла́ва тебѣ̀. 
Мч҃нченъ: Мч҃нцы гдⷭ҇ни моли́те бг҃а на́шего, и҆  и҆спроси́те дꙋша́мъ на́шымъ мно́жество щедро́тъ, и҆  ѡ҆чище́нїе мно́гихъ прегрѣше́нїй, мо́лимсѧ. 
Та́же пое́мъ ст҃а́гѡ ла́зарѧ, самогла́сны є҃.  Творе́нїе бл҃гочести́вагѡ царѧ̀, господи́на льва̀  премꙋ́драгѡ. Гла́съ ѕ҃. 
Гдⷭ҇и, ла́заревъ хотѧ̀ гро́бъ ви́дѣти, во́лею  хотѧ́й во гро́бъ всели́тисѧ вопроша́лъ є҆сѝ: гдѣ̀  положи́сте є҆го̀; оу҆вѣ́дѣвъ же, є҆́же не невѣ́далъ  є҆сѝ, и҆ возглаша́лъ, є҆го́же люби́лъ є҆сѝ: ла́заре  грѧдѝ во́нъ. и҆ послꙋ́ша бездыха́нный, дыха́нїе даю́щагѡ  є҆мꙋ̀, тебѐ сп҃са дꙋша́мъ на́шымъ. [Два́жды.] 
Гдⷭ҇и, на гро́бъ четверодне́внагѡ прише́лъ є҆сѝ  ла́зарѧ, и҆ над̾ гро́бомъ сле́зы пролїѧ́въ, мертвеца̀  четверодне́вна возста́вилъ є҆сѝ, кла́се живота̀.  тѣ́мже сме́рть свѧ́зана бы́сть гла́сомъ: пелєны̀  разрѣши́шасѧ рꙋка́ми. тогда̀ ра́дости и҆спо́лнисѧ  мно́жество оу҆чєни́къ, и҆ є҆ди́но ѿ всѣ́хъ  слꙋжа́шесѧ согла́сїе: бл҃гослове́нъ є҆сѝ сп҃се,  поми́лꙋй на́съ. [Два́жды.] (л. тѯ҃ѳ) 
Гдⷭ҇и, гла́съ тво́й разрꙋшѝ а҆́дово ца́рствїе, и҆  сло́во вла́сти твоеѧ̀ возста́ви и҆з̾ гро́ба  четверодне́внаго, и҆ бы́сть ла́зарь пакибытїѧ̀  проѡбраже́нїе сп҃си́тельное. всѧ̑ возмѡ́жна тебѣ̀ влⷣко  всѣ́хъ цр҃ю̀, да́рꙋй рабѡ́мъ твои̑мъ ѡ҆чище́нїе, и҆  ве́лїю млⷭ҇ть. [Є҆ди́ножды.] 
Гдⷭ҇и, оу҆вѣ́рити хотѧ̀ оу҆ч҃нкѡ́мъ твои̑мъ  и҆з̾ ме́ртвыхъ твоѐ воскрⷭ҇нїе, на гро́бъ ла́заревъ  прише́лъ є҆сѝ: и҆ возгласи́вшꙋ тѝ сего̀, а҆́дъ  плѣни́сѧ, и҆ ѿпꙋстѝ четверодне́вна, вопїю́ща тебѣ̀:  бл҃гослове́нный гдⷭ҇и сла́ва тебѣ̀. [Є҆ди́ножды.] 
Гдⷭ҇и, пое́мь оу҆ч҃нкѝ твоѧ̑, въ виѳа́нїю  прише́лъ є҆сѝ, да возста́виши ла́зарѧ: и҆ прослези́всѧ  над̾ ни́мъ зако́номъ є҆стества̀ чл҃вѣ́ча, ꙗ҆́кѡ бг҃ъ  того̀ четверодне́вна воздви́глъ є҆сѝ, и҆ вопїѧ́ше тѝ  сп҃се: бл҃гослове́нный гдⷭ҇и сла́ва тебѣ̀. 
Сла́ва, гла́съ и҃: Предста́въ гро́бꙋ ла́заревꙋ  сп҃се на́шъ, и҆ возгласи́въ ме́ртваго, ꙗ҆́кѡ ѿ сна̀  воскр҃си́лъ є҆сѝ: ѿтрѧсѐ тлѣ́нїе нетлѣ́нїѧ  ма́нїемъ, и҆ и҆зы́де сло́вомъ, свѧ́занный оу҆кро́йми.  всѧ̑ мо́жеши, всѧ̑ тебѣ̀ рабо́таютъ чл҃вѣколю́бче, всѧ̑  повинꙋ́ютсѧ тѝ, сп҃се на́шъ сла́ва тебѣ̀. 
И҆ ны́нѣ, гла́съ то́йже: Дꙋшеполе́знꙋю  соверши́вше четыредесѧ́тницꙋ, возопїи́мъ: ра́дꙋйсѧ гра́де  виѳа́нїе, ѻ҆те́чество ла́зарево. ра́дꙋйтесѧ ма́рѳа и҆  марі́а, тогѡ̀ сєстры̀, заꙋ́тра бо хрⷭ҇то́съ прихо́дитъ,  ѡ҆живи́ти глаго́ломъ оу҆ме́ршаго бра́та: є҆гѡ́же гла́съ  оу҆слы́шавъ, го́рькїй и҆ несы́тый а҆́дъ, стра́хомъ  вострепета́въ, и҆ вельмѝ возстена́въ, ѿпꙋ́ститъ  ла́зарѧ оу҆кро́йми ѡ҆бѧ́зана: є҆гѡ́же чꙋдесѝ собо́ръ  є҆вре́йскїй оу҆диви́всѧ, съ ва́їемъ и҆ вѣ́твьми того̀  срѧ́щꙋтъ, и҆ ꙗ҆вѧ́тсѧ похвалѧ́ющїи дѣ́ти, є҆мꙋ́же  зави́дѧтъ ѻ҆тцы̀. бл҃гослове́нъ грѧды́й во и҆́мѧ гдⷭ҇не  цр҃ь і҆и҃левъ. 
Вхо́дъ. Свѣ́те ти́хїй: (л. тѯ҃ѳ ѡ҆б.) 
Прокі́менъ, ѱало́мъ рк҃г, гла́съ ѕ҃: По́мощь  на́ша во и҆́мѧ гдⷭ҇а, сотво́ршагѡ нб҃о и҆ зе́млю.  Сті́хъ: Ꙗ҆́кѡ а҆́ще не гдⷭ҇ь бы бы́лъ въ на́съ, да  рече́тъ оу҆̀бо і҆и҃ль. 
Бытїѧ̀ чте́нїе. [Глава̀ м҃ѳ, ст. л҃г, глава̀ н҃, ст.  а҃- к҃ѕ.] 
Преста̀ і҆а́кѡвъ завѣща́ѧ сынѡ́мъ свои̑мъ: и҆  возложи́въ і҆а́кѡвъ но́зѣ своѝ на ѻ҆́дръ, оу҆́мре, и҆  приложи́сѧ къ лю́демъ свои̑мъ. И҆ припа́дъ і҆ѡ́сифъ на  лицѐ ѻ҆тца̀ своегѡ̀, пла́касѧ [го́рькѡ] ѡ҆ не́мъ, и҆  ѡ҆блобыза̀ є҆го̀. И҆ повелѣ̀ і҆ѡ́сифъ рабѡ́мъ свои̑мъ  погреба́телємъ погребстѝ ѻ҆тца̀ своего̀: и҆ погребо́ша  погреба́тели і҆и҃лѧ. И҆ и҆спо́лнишасѧ є҆мꙋ̀  четы́редесѧть дне́й, та́кѡ бо и҆счислѧ́ютсѧ дні́е  погребе́нїѧ: и҆ пла́касѧ є҆гѡ̀ є҆гѵ́петъ се́дмьдесѧтъ  дне́й. Є҆гда́ же преидо́ша дні́е пла́ча, глаго́ла  і҆ѡ́сифъ къ вельмо́жамъ фараѡ́нѡвымъ, глаго́лѧ: а҆́ще  ѡ҆брѣто́хъ бл҃года́ть пред̾ ва́ми, рцы́те ѡ҆ мнѣ̀ во  оу҆́ши фараѡ́нꙋ, глаго́люще: Ѻ҆те́цъ мо́й заклѧ́ мѧ  пре́жде сконча́нїѧ [своегѡ̀], глаго́лѧ: во гро́бѣ,  є҆го́же и҆скопа́хъ себѣ̀ въ землѝ ханаа́ни, та́мѡ мѧ̀  погребѝ ны́нѣ оу҆̀бо возше́дъ погребꙋ̀ ѻ҆тца̀ моего̀,  и҆ возвращꙋ́сѧ. и҆ реко́ша фараѡ́нꙋ по словесѝ  і҆ѡ́сифовꙋ. И҆ речѐ фараѡ́нъ къ і҆ѡ́сифꙋ: взы́ди,  погребѝ ѻ҆тца̀ твоего̀, ꙗ҆́коже заклѧ́ тѧ. И҆ взы́де  і҆ѡ́сифъ погребстѝ ѻ҆тца̀ своего̀: и҆ совзыдо́ша съ  ни́мъ всѝ рабѝ фараѡ́ни, и҆ старѣ́йшины до́мꙋ є҆гѡ̀,  и҆ всѝ старѣ́йшины землѝ є҆гѵ́петскїѧ. И҆ ве́сь до́мъ  і҆ѡ́сифовъ, и҆ бра́тїѧ є҆гѡ̀, и҆ ве́сь до́мъ ѻ҆тца̀  є҆гѡ̀, и҆ сро́дницы є҆гѡ̀: ѻ҆́вцы же и҆ волы̀  ѡ҆ста́виша въ землѝ гесе́мъ. И҆ совзыдо́ша съ ни́мъ и҆  колесни̑цы и҆ кѡ́нницы, и҆ бы́сть по́лкъ вели́къ ѕѣлѡ̀.  И҆ прїидо́ша на гꙋмно̀ а҆та́дово, є҆́же є҆́сть ѡ҆б̾  ѻ҆́нъ по́лъ і҆ѻрда́на, и҆ рыда́ша є҆гѡ̀ рыда́нїемъ  ве́лїимъ и҆ крѣ́пкимъ ѕѣлѡ̀: и҆ сотворѝ пла́чь ѻ҆тцꙋ̀  своемꙋ̀ се́дмь дне́й. И҆ ви́дѣша жи́тели (л. т҃ѻ)  землѝ ханаа́нскїѧ пла́чь на гꙋмнѣ̀ а҆та́довѣ, и҆  рѣ́ша: пла́чь вели́къ се́й є҆́сть є҆гѵ́птѧнѡмъ: сегѡ̀  ра́ди нарече́сѧ и҆́мѧ мѣ́стꙋ томꙋ̀, пла́чь є҆гѵ́петскъ,  є҆́же є҆́сть ѡ҆б̾ ѻ҆́нъ по́лъ і҆ѻрда́на. И҆  сотвори́ша є҆мꙋ̀ та́кѡ сы́нове є҆гѡ̀, ꙗ҆́коже  заповѣ́да и҆̀мъ. И҆ взѧ́ша є҆го̀ сы́нове є҆гѡ̀, въ  зе́млю ханаа́ню: и҆ погребо́ша є҆го̀ въ пеще́рѣ  сꙋгꙋ́бѣй, ю҆́же стѧжа̀ а҆враа́мъ, пеще́рꙋ въ стѧжа́нїе  гро́ба ѿ є҆фрѡ́на хеттеа́нина, прѧ́мѡ мамврі́и. И҆  возврати́сѧ і҆ѡ́сифъ во є҆гѵ́петъ, са́мъ и҆ бра́тїѧ  є҆гѡ̀, и҆ всѝ совозше́дшїи погребстѝ ѻ҆тца̀ є҆гѡ̀.  Ви́дѣвше же бра́тїѧ і҆ѡ́сифовы, ꙗ҆́кѡ оу҆́мре ѻ҆те́цъ  и҆́хъ, рѣ́ша: да не когда̀ воспомѧне́тъ ѕло́бꙋ на́шꙋ  і҆ѡ́сифъ, и҆ воздаѧ́нїемъ возда́стъ на́мъ за всѧ̑ ѕла̑ѧ,  ꙗ҆̀же показа́хомъ є҆мꙋ̀. И҆ прише́дше ко і҆ѡ́сифꙋ,  реко́ша: ѻ҆те́цъ тво́й заклѧ̀ пре́жде кончи́ны своеѧ̀,  глаго́лѧ: Та́кѡ рцы́те і҆ѡ́сифꙋ: ѡ҆ста́ви и҆̀мъ непра́вдꙋ  и҆ грѣ́хъ и҆́хъ, ꙗ҆́кѡ лꙋка̑ваѧ тебѣ̀ показа́ша, и҆  ны́нѣ прїимѝ непра́вдꙋ рабѡ́въ бг҃а ѻ҆тца̀ твоегѡ̀. и҆  пла́касѧ і҆ѡ́сифъ, глаго́лющымъ и҆̀мъ къ немꙋ̀. И҆  прише́дше къ немꙋ̀ реко́ша: сѐ мы̀ тебѣ̀ рабѝ. И҆  речѐ къ ни̑мъ і҆ѡ́сифъ: не бо́йтесѧ, бж҃їй бо є҆́смь  а҆́зъ. Вы̀ совѣща́сте на мѧ̀ ѕла̑ѧ, бг҃ъ же совѣща̀ ѡ҆  мнѣ̀ во бл҃га̑ѧ, дабы̀ бы́ло ꙗ҆́коже дне́сь, и҆  препита́лисѧ бы лю́дїе мно́зи. И҆ речѐ и҆̀мъ: не  бо́йтесѧ, а҆́зъ препита́ю ва́съ, и҆ до́мы ва́ши. и҆  оу҆тѣ́ши и҆́хъ, и҆ глаго́ла и҆̀мъ по се́рдцꙋ и҆́хъ. И҆  всели́сѧ і҆ѡ́сифъ во є҆гѵ́птѣ са́мъ и҆ бра́тїѧ є҆гѡ̀,  и҆ ве́сь до́мъ ѻ҆тца̀ є҆гѡ̀: и҆ поживѐ і҆ѡ́сифъ лѣ́тъ  сто̀ де́сѧть. И҆ ви́дѣ і҆ѡ́сифъ є҆фре́мли дѣ́ти до  тре́тїѧгѡ ро́да: и҆ сы́нове махі́ра сы́на манассі́ина  роди́шасѧ при бе́дрѣхъ і҆ѡ́сифовыхъ. И҆ речѐ і҆ѡ́сифъ  бра́тїи свое́й, глаго́лѧ: а҆́зъ оу҆мира́ю: посѣще́нїемъ  же посѣти́тъ ва́съ бг҃ъ, и҆ и҆зведе́тъ ва́съ ѿ землѝ  сеѧ̀ въ зе́млю, ѡ҆ не́йже (л. т҃ѻ ѡ҆б.) клѧ́тсѧ бг҃ъ  ѻ҆тцє́мъ на́шымъ, а҆враа́мꙋ, і҆саа́кꙋ, и҆ і҆а́кѡвꙋ. И҆  заклѧ̀ і҆ѡ́сифъ сы́ны і҆и҃лєвы, глаго́лѧ: въ  посѣще́нїи, и҆́мже посѣти́тъ ва́съ бг҃ъ, совознеси́те  и҆ кѡ́сти моѧ̑ ѿсю́дꙋ съ ва́ми. И҆ сконча́сѧ і҆ѡ́сифъ  сы́й лѣ́тъ ста̀ десѧтѝ: и҆ погребо́ша є҆го̀, и҆  положи́ша въ ра́цѣ во є҆гѵ́птѣ. 
Прокі́менъ, ѱало́мъ рк҃д, гла́съ д҃:  Надѣ́ющїисѧ на гдⷭ҇а, ꙗ҆́кѡ гора̀ сїѡ́нъ не  подви́житсѧ во вѣ́къ. Сті́хъ: Ꙗ҆́кѡ не ѡ҆ста́витъ  гдⷭ҇ь жезла̀ грѣ́шныхъ на жре́бїй првⷣныхъ. 
При́тчей чте́нїе. [Глава̀ л҃а, ст. и҃-л҃в.] 
Сы́не, ѿверза́й оу҆ста̀ твоѧ̑ сло́вꙋ бж҃їю, и҆  сꙋдѝ всѧ̑ здра́вѡ. Ѿверза́й оу҆ста̀ твоѧ̑, и҆ сꙋдѝ  пра́веднѡ, разсꙋжда́й же оу҆бо́га и҆ не́мощна. Женꙋ̀  до́блю кто̀ ѡ҆брѧ́щетъ, дража́йши є҆́сть ка́менїѧ  многоцѣ́ннагѡ такова́ѧ. Дерза́етъ на ню̀ се́рдце мꙋ́жа  є҆ѧ̀: такова́ѧ до́брыхъ коры́стей не лиши́тсѧ. Дѣ́лаетъ  бо мꙋ́жꙋ своемꙋ̀ бл҃га̑ѧ во всѐ житїѐ. Ѡ҆брѣ́тши  во́лнꙋ и҆ ле́нъ, сотворѝ бл҃гопотре́бное рꙋка́ма  свои́ма. Бы́сть ꙗ҆́кѡ кора́бль кꙋ́плю дѣ́ющїй,  и҆здале́ча собира́етъ себѣ̀ бога́тство. И҆ востае́тъ  и҆з̾ но́щи, и҆ дадѐ бра̑шна до́мꙋ, и҆ дѣла̀ рабы́нѧмъ.  Оу҆зрѣ́вши село̀ кꙋпѝ: ѿ плодѡ́въ же рꙋ́къ свои́хъ  насадѝ стѧжа́нїе. Препоѧ́савши крѣ́пкѡ чре́сла своѧ̑,  оу҆тверди́тъ мы́шцы своѧ̑ на дѣ́ло. И҆ вкꙋсѝ, ꙗ҆́кѡ  добро̀ є҆́сть дѣ́лати, и҆ не оу҆гаса́етъ свѣти́льникъ  є҆ѧ̀ всю̀ но́щь. Ла́кти своѧ̑ простира́етъ на  полє́знаѧ, рꙋ́цѣ же своѝ оу҆твержда́етъ на вретено̀.  И҆ рꙋ́цѣ своѝ ѿверза́етъ оу҆бо́гомꙋ, дла́нь же  прострѐ ни́щꙋ. Не пече́тсѧ ѡ҆ сꙋ́щихъ въ домꙋ̀ мꙋ́жъ  є҆ѧ̀, є҆гда̀ гдѣ̀ заме́длитъ: вси́ бо оу҆ неѧ̀  ѡ҆дѣ́ѧни сꙋ́ть. Сꙋгꙋ́ба ѻ҆дѣѧ̑нїѧ сотворѝ мꙋ́жꙋ  своемꙋ̀, ѿ вѷссо́на же и҆ порфѵ́ры себѣ̀ ѡ҆дѣѧ̑нїѧ.  Сла́венъ быва́етъ во вратѣ́хъ мꙋ́жъ є҆ѧ̀, внегда̀ а҆́ще  (л. тѻ҃а) сѧ́детъ въ со́нмищи со старѣ́йшины жи́тельми  землѝ. Плащани̑цы сотворѝ, и҆ продадѐ фїнїкі́анѡмъ,  ѡ҆поѧ̑санїѧ же ханане́ѡмъ. Оу҆ста̀ своѧ̑ ѿве́рзе  внима́тельнѡ и҆ зако́ннѡ, и҆ чи́нъ заповѣ́да ѧ҆зы́кꙋ  своемꙋ̀. Крѣ́постїю и҆ лѣ́потою ѡ҆блече́сѧ, и҆  возвесели́сѧ во дни̑ послѣ̑днїѧ. Тѣ́сны стєзѝ до́мꙋ  є҆ѧ̀: бра́шна же лѣ́ностнагѡ не ꙗ҆дѐ. Оу҆ста̀ своѧ̑  ѿве́рзе мꙋ́дрѡ и҆ зако́ннѡ: Ми́лостынѧ же є҆ѧ̀  возста́ви ча̑да є҆ѧ̀, и҆ ѡ҆богати́шасѧ: и҆ мꙋ́жъ є҆ѧ̀  похвалѝ ю҆̀. Мно́ги дщє́ри стѧжа́ша бога́тство, мно́ги  сотвори́ша си́лꙋ: ты́ же пред̾ꙋспѣ́ла и҆ превознесла́сѧ  є҆сѝ над̾ всѣ́ми. Ло́жнагѡ оу҆гожде́нїѧ, и҆ сꙋ́етныѧ  добро́ты же́нскїѧ нѣ́сть въ тебѣ̀: жена́ бо разꙋ́мнаѧ  бл҃гослове́на є҆́сть. стра́хъ же гдⷭ҇нь сїѧ̑ да  хвали́тъ. Дади́те є҆́й ѿ плодѡ́въ оу҆сте́нъ є҆ѧ̀, и҆  да хвали́мь бꙋ́детъ во вратѣ́хъ мꙋ́жъ є҆ѧ̀. 
И҆ про́чее послѣ́дованїе преждеѡсщ҃е́нныхъ ꙗ҆́кѡ  ѻ҆бы́чно. 
Вѣ́домо бꙋ́ди, ꙗ҆́кѡ ѿ дне́сь нижѐ мч҃нченъ,  нижѐ бг҃оро́диченъ, нижѐ ѻ҆смогла́сникъ пое́тсѧ, да́же  до сꙋббѡ́ты ст҃а́гѡ ѳѡмы̀. 
Въ то́йже пѧто́къ  
повече́рїе глаго́лемъ вели́кое. 
На повече́рїи пое́мъ настоѧ́щїй канѡ́нъ, творе́нїе  ст҃а́гѡ ѻ҆тца̀ господи́на а҆ндре́а кри́тскагѡ,  і҆ерⷭ҇лимі́ты. Гла́съ а҃. 
Пѣ́снь а҃. 
І҆рмо́съ: Пѣ́снь побѣ́днꙋю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀, мы́шцею высо́кою, и҆  спа́сшемꙋ і҆и҃лѧ, ꙗ҆́кѡ просла́висѧ. 
Припѣ́въ: Сла́ва тебѣ̀ бж҃е на́шъ, сла́ва  тебѣ̀. 
Ме́ртва четверодне́вна воскр҃си́въ сп҃се мо́й  ла́зарѧ, тлѝ и҆змѣни́лъ є҆сѝ мы́шцею высо́кою, и҆  показа́лъ є҆сѝ ꙗ҆́кѡ си́льный вла́сть твою̀. (л. тѻ҃а  ѡ҆б.) 
Возгласи́въ ла́зарѧ и҆з̾ гро́ба, а҆́бїе  воскр҃си́лъ є҆сѝ: но а҆́дъ до́лѣ го́рцѣ рыда́ше, и҆  стенѧ̀ трепета́ше, сп҃се, вла́сти твоеѧ̀. 
Прослези́лсѧ є҆сѝ гдⷭ҇и, над̾ ла́заремъ,  показꙋ́ѧ воплоще́нїе смотре́нїѧ твоегѡ̀, и҆ ꙗ҆́кѡ  є҆стество́мъ бг҃ъ сы́й, є҆стество́мъ по на́мъ бы́лъ  є҆сѝ чл҃вѣ́къ. 
Ма́рѳины сле́зы и҆ марі́ины оу҆толи́лъ є҆сѝ  гдⷭ҇и, и҆з̾ ме́ртвыхъ ла́зарѧ воскр҃си́въ сп҃се, и҆  показа́въ ѡ҆дх҃новле́нна ме́ртваго вла́стїю твое́ю. 
Зако́номъ є҆стества̀ человѣ́ча вопроси́лъ є҆сѝ  влⷣко: гдѣ̀ положе́нъ бы́сть ла́зарь; показꙋ́ѧ всѣ̑мъ  сп҃се, и҆́стинное є҆́же къ на́мъ смотре́нїе твоѐ. 
Закле́пы сокрꙋши́лъ є҆сѝ тогда̀ а҆́дѡвы,  возгласи́въ ла́зарѧ, и҆ держа́вꙋ стрѧ́слъ є҆сѝ борца̀,  и҆ покори́лъ є҆сѝ пре́жде крⷭ҇та̀, трепета́ти тебѐ  є҆ди́не сп҃се. 
Свѧ́знѧ ла́зарѧ, ѿ а҆́да держи́маго влⷣко,  ꙗ҆́кѡ бг҃ъ предвари́лъ є҆сѝ, и҆ разрѣши́лъ є҆сѝ ѿ  оу҆́зъ: къ твоемꙋ́ бо всѧ̑ си́льне, и҆́дꙋтъ повелѣ́нїю. 
Сла́ва: Ѻ҆ц҃а̀ просла́вимъ, сн҃а, и҆ дх҃а, трⷪ҇цꙋ  нераздѣ́льнꙋю, во є҆ди́ницѣ є҆стества̀, и҆ со  а҆́гг҃лы ю҆̀, ꙗ҆́кѡ є҆ди́наго несозда́ннаго бг҃а  славосло́вимъ. 
И҆ ны́нѣ, бг҃оро́диченъ: Непрело́жнѡ родила̀  є҆сѝ дв҃о мт҃и созда́телѧ є҆стества̀, ѿ ст҃а́гѡ дх҃а  по бл҃говоле́нїю ѻ҆́ч҃ꙋ бы́вша є҆́же є҆смы̀, кромѣ̀  и҆змѣне́нїѧ и҆ смѣше́нїѧ. 
Пѣ́снь в҃. 
І҆рмо́съ: Вонмѝ нб҃о и҆ возглаго́лю, и҆ воспою̀  хрⷭ҇та̀, є҆ди́наго чл҃вѣколю́бца. 
Сла́ва тебѣ̀ возгласи́вшемꙋ то́кмѡ, и҆ и҆з̾  гро́ба ме́ртва четверодне́вна дрꙋ́га воздви́гшемꙋ  ла́зарѧ. 
Оу҆слы́ша гла́са твоегѡ̀ бездꙋ́шный, и҆  ѡ҆дꙋшевле́нъ ѿ ме́ртвыхъ воста̀ а҆́бїе, сла́вѧ тѧ̀  гдⷭ҇и. (л. тѻ҃в) 
Повелѣ́нїе живоно́снагѡ гла́са твоегѡ̀ прїи́мъ,  смердѧ́щїй воста̀ ѿ гро́ба, сп҃се мо́й, ла́зарь. 
Прослези́лсѧ є҆сѝ над̾ дрꙋ́гомъ сп҃се мо́й,  оу҆вѣрѧ́ѧ на́ше, ꙗ҆́коже носи́лъ є҆сѝ, є҆стество̀,  и҆ сего̀ воскр҃си́лъ є҆сѝ. 
Вострепета̀ ꙗ҆́коже ви́дѣ а҆́дъ, па́ки текꙋ́ща  а҆́бїе свѧ́зана оу҆кро́йми, гла́сомъ къ здѣ́шнемꙋ  животꙋ̀. 
Оу҆жасо́шасѧ є҆вре́йстїи наро́ди є҆гда̀  возгласи́въ сп҃се, воскр҃си́лъ є҆сѝ сло́вомъ  смердѧ́щаго ла́зарѧ. 
Сотрѧсо́шасѧ сокрѡ́вища а҆́дѡва, ꙗ҆́кѡ  ѡ҆дꙋшевле́нъ бы́сть а҆́бїе ни́зꙋ ла́зарь, тогда̀ гла́сомъ  ѡ҆живи́вшагѡ. 
Пѣ́снь г҃. 
І҆рмо́съ: Ка́мень, є҆го́же небрего́ша зи́ждꙋщїи,  се́й бы́сть во главꙋ̀ оу҆́гла. то́й є҆́сть ка́мень, на  не́мже оу҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ  и҆скꙋпѝ. 
Чꙋ́до стра́нное и҆ пресла́вное, ка́кѡ созда́тель  всѣ́хъ, є҆́же не невѣ́дѧше, ꙗ҆́кѡ не вѣ́дый  вопроша́ше: гдѣ̀ лежи́тъ, є҆го́же рыда́ете; гдѣ̀  погребе́сѧ ла́зарь, є҆го́же пома́лѣ и҆з̾ ме́ртвыхъ  жи́ва ва́мъ воскр҃шꙋ̀ а҆́зъ; 
Ка́мень, є҆го́же тебѣ̀ привали́ша погре́бшїи  тѧ̀, сего̀ взѧ́ти і҆и҃съ повелѣ́въ, а҆́бїе воскр҃си́ тѧ,  возгласи́въ тебѣ̀: ла́заре воста́ни, грѧдѝ ко мнѣ̀, да  твоегѡ̀ а҆́дъ оу҆страши́тсѧ гла́са. 
Ма́рѳа и҆ марі́а гдⷭ҇и, рыда́ньми вопїѧ́стѣ: сѐ  є҆го́же люби́лъ є҆сѝ четверодне́венъ смерди́тъ: а҆́ще  бы є҆сѝ бы́лъ здѣ̀, тогда̀ не бы̀ оу҆́мерлъ ла́зарь.  но ꙗ҆́кѡ неразлꙋ́ченъ вездѣ̀, сего̀ а҆́бїе возгласи́въ  воздви́глъ є҆сѝ. 
Пролїѧ́въ над̾ дрꙋ́гомъ сле́зы смотре́нїѧ ра́ди,  показа́лъ є҆сѝ пло́ть ѿ на́съ взе́млемꙋю, сꙋщество́мъ  не мнѣ́нїемъ сп҃се, соедини́вшꙋюсѧ тебѣ̀, и҆ ꙗ҆́кѡ  чл҃вѣколю́бецъ бг҃ъ, сего̀ а҆́бїе возгласи́въ воздви́глъ  є҆сѝ. (л. тѻ҃в ѡ҆б.) 
Оу҆вы̀ мнѣ̀ вои́стиннꙋ, ны́нѣ погибо́хъ,  вопїѧ́ше а҆́дъ, си́це возглаша́ше сме́рти глаго́лѧ: сѐ  назѡрѧни́нъ дѡ́льнѧѧ подвиза̀, и҆ оу҆тро́бꙋ мою̀  посѣка́ѧ, бездыха́нна ме́ртва возгласи́въ воздви́же. 
Гдѣ̀ є҆вре́йское безꙋ́мїе; гдѣ̀ невѣ́рїе;  доко́лѣ чꙋжді́и, доко́лѣ лестцы̀, зритѐ оу҆ме́ршаго  гла́сомъ и҆сходѧ́ща, и҆ не вѣ́рꙋете хрⷭ҇тꙋ̀, вои́стиннꙋ  сы́нове тьмы̀ всѝ вы̀. 
Сла́ва: Є҆ди́наго ѿ трⷪ҇цы вѣ́мъ тѧ̀, а҆́ще и҆  воплоти́лсѧ є҆сѝ, є҆ди́наго и҆ сла́влю, сн҃а  воплоще́нна, ѿ бцⷣы безсѣ́меннѡ прозѧ́бшаго, и҆ со  ѻ҆ц҃е́мъ и҆ дх҃омъ є҆ди́наго сн҃а славосло́вима. 
И҆ ны́нѣ, бг҃оро́диченъ: Стра́нное и҆ стра́шное  видѣ́нїе смотре́нїѧ, є҆́же предзрѣ́ша нело́жнїи  прⷪ҇ро́цы дв҃ꙋ бцⷣꙋ: безсѣ́меннѡ оу҆́бѡ заче́ншꙋю, и҆  нетлѣ́ннѡ ро́ждшꙋю бг҃а, пребыва́ющꙋю же по ржⷭ҇твѣ̀  чⷭ҇тꙋю. 
Пѣ́снь д҃. 
І҆рмо́съ: Взѧ́тсѧ сл҃нце, и҆ лꙋна̀ ста̀ въ чи́нѣ  свое́мъ, возне́слсѧ є҆сѝ долготерпѣли́ве на дре́во, и҆  водрꙋзи́лъ є҆сѝ на не́мъ цр҃ковь твою̀. 
Прослези́лсѧ є҆сѝ гдⷭ҇и над̾ ла́заремъ,  показа́въ ꙗ҆́кѡ человѣ́къ є҆сѝ, и҆ воздви́глъ є҆сѝ  влⷣко оу҆ме́ршаго, и҆ показа́лъ є҆сѝ лю́демъ, ꙗ҆́кѡ  сн҃ъ є҆сѝ бж҃їй. 
Бездыха́нный оу҆слы́ша повелѣ́нїе твоѐ, грѧдѝ  во́нъ ла́заре, текі́й воста́ше съ пелена́ми, и҆ скака́ше,  бл҃же, показꙋ́ѧ держа́вꙋ твою̀. 
Ма́рѳины сле́зы и҆ марі́ины оу҆толи́лъ є҆сѝ  хрⷭ҇тѐ бж҃е, возгласи́въ ла́зарѧ самовла́стнѡ,  воздви́глъ є҆сѝ гла́сомъ, и҆ поклони́сѧ тебѣ̀. 
Прослези́всѧ ꙗ҆́кѡ человѣ́къ над̾ ла́заремъ,  воздви́глъ є҆сѝ є҆го̀ ꙗ҆́кѡ бг҃ъ. вопроси́лъ є҆сѝ:  гдѣ̀ погребе́сѧ четверодне́вный; оу҆вѣрѧ́ѧ бл҃же,  вочл҃вѣ́ченїе твоѐ. (л. тѻ҃г) 
Стрⷭ҇ти зна́мєнїѧ и҆ крⷭ҇та̀ твоегѡ̀,  оу҆вѣрѧ́ти хотѧ̀ бл҃же, а҆́дово несы́тное чре́во  растерза́въ, возста́вилъ є҆сѝ ꙗ҆́кѡ бг҃ъ  четверодне́внаго. 
Кто̀ ви́дѣ, кто̀ слы́ша, ꙗ҆́кѡ воста̀ человѣ́къ  ме́ртвый смердѧ́щїй; и҆лїа̀ оу҆́бѡ воздви́же и҆  є҆лїссе́й, но не ѿ гро́ба, но нижѐ четверодне́вна. 
Пое́мъ твоѐ гдⷭ҇и, могꙋ́тство, пое́мъ и҆ стрⷭ҇ти  хрⷭ҇тѐ: ѻ҆́нѣмъ бо ꙗ҆́кѡ бл҃гоꙋтро́бенъ  чꙋдодѣ́йствовалъ є҆сѝ, си́ми же смотри́тельнѡ ꙗ҆́тъ  є҆сѝ ꙗ҆́кѡ человѣ́къ. 
Бг҃ъ є҆сѝ и҆ человѣ́къ, и҆́стинствꙋѧй вещьмѝ  и҆ и҆мены̀, предста́лъ є҆сѝ гро́бꙋ пло́тїю сло́ве, и҆  воздви́глъ є҆сѝ ꙗ҆́кѡ бг҃ъ четверодне́внаго. 
Оу҆жасо́шасѧ влⷣко, є҆вре́йстїи наро́ди, ꙗ҆́кѡ  ви́дѣша воста́вша ме́ртва и҆з̾ гро́ба ла́зарѧ со  гла́сомъ твои́мъ, и҆ пребы́ша непокорли́ви чꙋдесє́мъ  твои̑мъ. 
Сла́ва: Безнача́льнѡ возсїѧ́лъ є҆сѝ ѿ ѻ҆ц҃а̀  твоегѡ̀, ꙗ҆́кѡ є҆ди́нъ сы́й ѿ трⷪ҇цы сп҃се, въ лѣ́то  въ дс҃ѣ и҆з̾ дв҃ственныхъ ты̀ проше́лъ є҆сѝ крове́й,  пло́ть взе́мъ пресꙋ́щественный. 
И҆ ны́нѣ, бг҃оро́диченъ: Зача́тїе безсѣ́менное  бцⷣы, ржⷭ҇тво̀ кромѣ̀ стра́сти тлѣ́нїѧ: бг҃ъ бо  ѻ҆боѧ̑ чꙋдодѣ́йствовавый и҆стощѝ себѐ, да на́мъ  соедини́тсѧ. 
Пѣ́снь є҃. 
І҆рмо́съ: Тво́й ми́ръ да́ждь на́мъ сн҃е бж҃їй,  и҆но́гѡ бо ра́звѣ тебѐ бг҃а не зна́емъ, и҆ и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Жи́знь сы́й гдⷭ҇и, и҆ свѣ́тъ и҆́стинный, ла́зарѧ  возгласи́въ воскр҃си́лъ є҆сѝ: ꙗ҆́кѡ си́ленъ бо всѣ̑мъ  показа́лъ є҆сѝ, ꙗ҆́кѡ бг҃ъ живы́хъ и҆ ме́ртвыхъ  є҆сѝ. 
Нестерпи́мое твоѐ повелѣ́нїе і҆и҃се, не терпѧ̀  а҆́дъ мно́гихъ прїе́мый оу҆боѧ́сѧ, и҆ четверодне́вна  сꙋ́ща ла́зарѧ, со гла́сомъ жи́ва, а҆ не ме́ртва даѧ́ше.  (л. тѻ҃г ѡ҆б.) 
Пе́рсть совокꙋ́пль дꙋ́хꙋ, дре́вле бре́нїе дꙋ́хомъ  жи́зни, ѡ҆дꙋши́вый сло́ве сло́вомъ твои́мъ: и҆ ны́нѣ же  сло́вомъ воскр҃си́лъ є҆сѝ ѿ тлѝ дрꙋ́га и҆з̾  преиспо́днихъ. 
Ма́нїю твоемꙋ̀ гдⷭ҇и, сопроти́висѧ никто́же:  є҆гда́ бо ме́ртваго гласи́лъ є҆сѝ ла́зарѧ, а҆́бїе  бездыха́нный востава́ше, и҆ оу҆́зы носѧ̀, нога́ма  хожда́ше. 
Ѽ і҆ꙋде́йское безꙋ́мїе! ѽ ѡ҆мраче́нїе врагѡ́въ!  кто̀ ви́дѣ мертвеца̀ и҆з̾ гро́ба востаю́ща; и҆лїа̀  дре́вле воскр҃сѝ, но не ѿ гро́ба, но нижѐ  четверодне́вна. 
Непобѣди́ме, долготерпѣли́ве, всѧ̑ на́съ ра́ди  творѧ́й ꙗ҆́кѡ бг҃ъ, и҆ терпѧ́й ꙗ҆́кѡ человѣ́къ,  прича́стники всѧ̑ ны̀ сотворѝ црⷭ҇твїѧ твоегѡ̀, мл҃твами  ла́заревыми. 
Сла́ва: Пребезнача́льнаѧ, собезнача́льнаѧ,  є҆диночⷭ҇тна́ѧ трⷪ҇це, ѻ҆́ч҃е вседержи́телю, и҆ сн҃е,  и҆ дш҃е ст҃ы́й, є҆ди́нице ст҃а́ѧ трїѷпоста́снаѧ, сꙋ́щыѧ  ѿ а҆да́ма сп҃са́й, вѣ́рнѡ тѧ̀ воспѣва́ющыѧ. 
И҆ ны́нѣ, бг҃оро́диченъ: Пречⷭ҇тое чре́во твоѐ  ѡ҆ст҃ѝ чⷭ҇таѧ, пло́ть и҆з̾ негѡ̀ прїе́мый  пребж҃е́ственный, въ трⷪ҇цѣ покланѧ́емый, и҆з̾ ѻ҆ц҃а̀  сло́во, и҆ съ дх҃омъ бг҃ъ. 
Пѣ́снь ѕ҃. 
І҆рмо́съ: Ѿве́рглъ мѧ̀ є҆сѝ во глꙋбины̑  се́рдца морска́гѡ, и҆ спа́слъ є҆сѝ мѧ̀ сп҃се ѿ  рабо́ты сме́ртныѧ, и҆ разрѣши́лъ є҆сѝ оу҆́зы  беззако́нїй мои́хъ. 
Вопроси́лъ є҆сѝ: гдѣ́ є҆сть; всѧ̑ вѣ́дый,  прослези́лсѧ же є҆сѝ сп҃се, ꙗ҆́кѡ чл҃вѣ́къ  є҆стество́мъ, воздви́глъ мѧ̀ є҆сѝ ме́ртва  повелѣ́нїемъ твои́мъ. 
Возгласи́лъ мѧ̀ є҆сѝ сп҃се, и҆з̾ а҆́да  преиспо́днѧгѡ, вопїе́тъ ла́зарь къ тебѣ̀ разрꙋши́телю  а҆́да, и҆ воздви́глъ мѧ̀ є҆сѝ ме́ртва повелѣ́нїемъ  твои́мъ. (л. тѻ҃д) 
Ѡ҆дѣ́ѧлъ мѧ̀ є҆сѝ сп҃се, въ бре́нное тѣ́ло, и҆  вдохнꙋ́лъ мѝ є҆сѝ жи́знь, и҆ ви́дѣхъ свѣ́тъ тво́й,  и҆ воздви́глъ мѧ̀ є҆сѝ ме́ртва повелѣ́нїемъ твои́мъ. 
Ѡ҆дꙋши́лъ є҆сѝ ты̀, бездыха́нный ѡ҆́бразъ пло́ти  моеѧ̀ сп҃се, стѧгнꙋ́лъ мѧ̀ є҆сѝ костьмѝ и҆ жи́лами, и҆  воздви́глъ мѧ̀ є҆сѝ ме́ртва повелѣ́нїемъ твои́мъ. 
Всеснѣ́дное растерза́въ чре́во а҆́дово,  и҆сто́ргнꙋлъ мѧ̀ є҆сѝ сп҃се, твое́ю вла́стїю, и҆  воздви́глъ мѧ̀ є҆сѝ ме́ртва повелѣ́нїемъ твои́мъ. 
Носи́лъ є҆сѝ сп҃се, смѣше́нїе моѐ всецѣ́ло:  сохрани́лъ же є҆сѝ чи́стꙋ пречⷭ҇тꙋю оу҆тро́бꙋ, и҆з̾  неѧ́же проше́лъ є҆сѝ воплоти́всѧ, є҆ди́нъ сы́й трⷪ҇цы. 
Сла́ва, трⷪ҇ченъ: Трⷪ҇це ст҃а́ѧ, прославлѧ́ю твоѐ  бл҃гоꙋтро́бїе, и҆ со а҆́гг҃лы пою̀ трист҃ꙋ́ю пѣ́снь:  поми́лꙋй дꙋ́шы на́съ воспѣва́ющихъ тѧ̀. 
И҆ ны́нѣ, бг҃оро́диченъ: Въ пречⷭ҇тꙋю твою̀  оу҆тро́бꙋ вни́де сло́во, соблюде́ же па́ки по ржⷭ҇твѣ̀  сїю̀ чⷭ҇тꙋю, бг҃ороди́тельнице, чꙋ́до вои́стиннꙋ  пресла́вное. 
Пѣ́снь з҃. 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀  трїѐ, ꙗ҆́кѡ є҆ди́нѣми оу҆сты̀ поѧ́хꙋ, и҆  бл҃гословлѧ́хꙋ глаго́люще: бл҃гослове́нъ бг҃ъ ѻ҆тє́цъ  на́шихъ. 
Над̾ мертвеце́мъ прослези́лсѧ є҆сѝ сп҃се  чл҃вѣколю́бче: да пока́жеши всѣ̑мъ лю́демъ, ꙗ҆́кѡ бг҃ъ  сы́й, на́съ ра́ди человѣ́къ ꙗ҆ви́лсѧ є҆сѝ, и҆ во́лею  прослези́лсѧ є҆сѝ, ѡ҆́бразы на́мъ предлага́ѧ серде́чныѧ  любвѐ. 
Четверодне́вный ла́зарь сп҃се, ꙗ҆́кѡ оу҆слы́ша  ни́зꙋ гла́съ тво́й, воста́въ воспѣ́ тѧ, и҆ ра́дꙋѧсѧ  си́це вопїѧ́ше: ты̀ бг҃ъ и҆ созда́тель мо́й, тебѣ̀  покланѧ́юсѧ, и҆ пою̀ воскр҃си́вшаго мѧ̀. (л. тѻ҃д ѡ҆б.) 
А҆́ще и҆ оу҆́зами ѡ҆бложе́нъ є҆́смь, ла́зарь  ни́зꙋ вопїѧ́ше свободи́телю: но ника́коже во чре́вѣ  пребꙋ́дꙋ а҆́довѣ, а҆́ще то́кмѡ воззове́ши мѧ̀, ла́заре,  грѧдѝ во́нъ: ты́ бо свѣ́тъ мо́й и҆ живо́тъ. 
Молю́ тѧ ла́заре, а҆́дъ речѐ, воста́ни, и҆зы́ди  ѿ закле́пѡвъ мои́хъ ско́рѡ, ѿидѝ оу҆́бѡ: добро́ бо  мнѣ̀ є҆ди́наго рыда́ти го́рцѣ ѿе́млема, не́жели  всѣ́хъ, и҆̀хже пре́жде а҆́лчѧ поглоти́хъ. 
Ѽ что̀ косни́ши ла́заре, глаго́летъ, грѧдѝ  во́нъ, зове́тъ стоѧ̀ дрꙋ́гъ тво́й: и҆зы́ди оу҆̀бо, да и҆  а҆́зъ ѡ҆сла́бꙋ прїимꙋ̀, ѿне́лѣже бо тѧ̀ снѣдо́хъ, на  блева́нїе пи́ща оу҆стро́исѧ мѝ. 
Что̀ не воста́неши ла́заре ско́рѡ, воззва̀ и҆з̾  до́лꙋ а҆́дъ рыда́ѧ; что̀ не а҆́бїе воскре́съ тече́ши  ѿсю́дꙋ; да не и҆ дрꙋги́хъ мѝ плѣни́тъ хрⷭ҇то́съ,  воскр҃си́въ тѧ̀. 
Оу҆дивлѧ́емь бы́лъ є҆сѝ влⷣко хрⷭ҇тѐ, чꙋ̑днаѧ  тогда̀ содѣ́лавъ мнѡ́гаѧ, свѣ́тъ бо слѣпы̑мъ, глꙋхи̑мъ  же оу҆́шы ѿве́рзлъ є҆сѝ сло́вомъ, и҆ дрꙋ́га ла́зарѧ  и҆з̾ ме́ртвыхъ, ꙗ҆́кѡ бг҃ъ возгласи́въ воздви́глъ  є҆сѝ. 
Сла́ва, трⷪ҇ченъ: Трⷪ҇ческꙋю воспои́мъ пѣ́снь,  сла́вѧще безнача́льнаго ѻ҆ц҃а̀, и҆ сн҃а, и҆ дх҃а  пра́ваго, є҆ди́нственное є҆ди́но сꙋщество̀, є҆́же  трⷪ҇чески воспои́мъ: ст҃ъ, ст҃ъ, ст҃ъ є҆сѝ трⷪ҇це. 
И҆ ны́нѣ, бг҃оро́диченъ: Ꙗ҆́кѡ є҆ди́наго ѿ  трⷪ҇цы тѧ̀ хрⷭ҇тѐ сла́вимъ, ꙗ҆́кѡ ѿ дв҃ы вопло́щьсѧ,  кромѣ̀ преложе́нїѧ человѣ́чески всѧ̑ претерпѣ́лъ  є҆сѝ, не ѿстꙋ́пль є҆стества̀ ѻ҆ч҃еска і҆и҃се, а҆́ще  и҆ соедини́лсѧ є҆сѝ на́мъ. 
Пѣ́снь и҃. 
І҆рмо́съ: Нб҃са̀ нб҃съ, и҆ вода̀ ꙗ҆́же превы́ше  нб҃съ, бл҃гослови́те, по́йте гдⷭ҇а, и҆ превозноси́те  є҆го̀ во вѣ́ки. 
Творе́цъ и҆ содержи́тель всѣ́хъ, за млⷭ҇рдїе во  виѳа́нїю прїи́де, воздви́гнꙋти ла́зарѧ. (л. тѻ҃є) 
Четверодне́вный смердѧ̀, и҆ пово́йми ѡ҆бѧ́занъ,  и҆змѣни́сѧ дыха́нїемъ бездыха́нный, возгласи́вшꙋ тѝ  гдⷭ҇и. 
І҆ꙋде́йстїи лю́дїе, ꙗ҆́кѡ ви́дѣша оу҆ме́ршаго,  твои́мъ гла́сомъ воста́вша хрⷭ҇тѐ, распыха́хꙋсѧ. 
Ѡ҆мраче́ннїи ѡ҆ свѣ́тѣ і҆ꙋде́є, что̀ не  вѣ́рꙋете ла́заревꙋ воста́нїю, хрⷭ҇то́вꙋ начина́нїю; 
Да ра́дꙋетсѧ сїѡ́нъ, и҆ да пое́тъ жизнода́вца,  воскр҃си́вшаго сло́вомъ ѿ гро́ба ла́зарѧ. 
Во́и нбⷭ҇нїи, и҆ ро́дъ земны́хъ воспѣ́ша тѧ̀,  є҆гда̀ сп҃се мо́й ла́зарѧ воздви́глъ є҆сѝ. 
Сла́ва: Со ѻ҆ц҃е́мъ и҆ сн҃омъ дх҃а славосло́влю  и҆ поѧ̀ немо́лчнѡ взыва́ю: трист҃ы́й, сла́ва тебѣ̀. 
И҆ ны́нѣ, бг҃оро́диченъ: Тебѐ бл҃гословлю̀ и҆  покланѧ́юсѧ ро́ждшемꙋсѧ и҆з̾ дв҃ы, не разлꙋ́чшꙋсѧ  прⷭ҇то́ла ст҃ы́ѧ сла́вы твоеѧ̀. 
Пѣ́снь ѳ҃. 
І҆рмо́съ: Сотворѝ держа́вꙋ мы́шцею свое́ю:  низложи́ бо си̑льныѧ со престѡ́лъ, и҆ вознесѐ  смирє́нныѧ бг҃ъ і҆и҃левъ. въ ни́хже посѣтѝ на́съ  восто́къ съ высоты̀, и҆ напра́вилъ ны̀ є҆́сть на пꙋ́ть  ми́ра. 
Да пое́тъ чꙋ́до виѳа́нїа съ на́ми: въ не́й бо  прослези́сѧ созда́тель, зако́номъ є҆стества̀ пло́ти,  ла́зарѧ воскр҃ша́ѧ, и҆ ма́рѳины сле́зы про́чее, и҆ пла́чь  марі́инъ въ ра́дость прелага́ѧ, мертвеца̀ воздви́глъ  є҆́сть. 
Оу҆вѣрѧ́ѧ сло́ве, воскрⷭ҇нїе твоѐ, призва́лъ  є҆сѝ ла́зарѧ и҆з̾ гро́ба, и҆ воздви́глъ є҆сѝ ꙗ҆́кѡ  бг҃ъ, да пока́жеши лю́демъ бг҃а же и҆ чл҃вѣ́ка вкꙋ́пѣ  вои́стиннѣ сꙋ́ща, и҆ воздви́гша хра́мъ тѣлесѐ твоегѡ̀. 
Стрѧ́слъ є҆сѝ врата̀ и҆ верєѝ желѣ̑зныѧ,  оу҆страши́лъ є҆сѝ а҆́дъ гла́сомъ твои́мъ, оу҆жасе́сѧ  же съ ни́мъ и҆ сме́рть а҆́бїе, ꙗ҆́кѡ ви́дѣша ла́зарѧ  сп҃се, сꙋ́ща въ ни́хъ оу҆́зника, ѡ҆дꙋшевле́нна гла́сомъ  и҆ воскре́сша. (л. тѻ҃є ѡ҆б.) 
Оу҆жасо́шасѧ всѝ, ꙗ҆́кѡ ви́дѣша тѧ̀ сп҃се  слезѧ́ща, ла́зарѧ оу҆ме́рша, и҆ глаго́лахꙋ наро́ди:  ви́ждь, ка́кѡ є҆го̀ люблѧ́ше. а҆́бїе оу҆́бѡ возгласи́лъ  є҆сѝ є҆го̀, и҆ воста́въ бездыха́нный, ѿложѝ  тлѣ́нїе повелѣ́нїемъ твои́мъ. 
Потрѧсо́шасѧ врата̀, сокрꙋши́шасѧ верєѝ,  разрѣши́шасѧ оу҆́зы ме́ртвагѡ гла́сомъ си́лы хрⷭ҇то́вы,  и҆ а҆́дъ го́рькѡ воздыха́ше рыда́ѧ, и҆ свои̑мъ вопїѧ́ше:  оу҆вы̀ мнѣ̀, кі́й и҆ ѿкꙋ́дꙋ гла́съ ѡ҆живлѧ́ѧй  мє́ртвыѧ; 
Воста́ни ѿсю́дꙋ послꙋ́шавъ гла́са, дрꙋ́гъ бо  тво́й во́нъ приглаша́етъ тѧ̀: се́й є҆́сть пре́жде  воскр҃си́вый мє́ртвыѧ. и҆лїа̀ оу҆́бѡ воздви́же ме́ртва,  и҆ є҆лїссе́й кꙋ́пнѡ: но се́й бѣ̀ ѻ҆́нѣми и҆ глаго́лѧй  и҆ дѣ́йствꙋѧй. 
Пое́мъ твою̀ сло́ве непобѣди́мꙋю крѣ́пость:  костьми́ бо и҆ жи́лами оу҆ме́рша воздви́глъ є҆сѝ  сло́вомъ твои́мъ, ꙗ҆́кѡ всѣ́хъ созда́тель, и҆ сего̀  воскр҃си́лъ є҆сѝ сп҃се, ѿ преиспо́днихъ, ꙗ҆́коже  вдо́выѧ сы́на сꙋ́ща на ѻ҆дрѐ. 
Сла́ва: Трⷪ҇це всест҃а́ѧ, ѻ҆́ч҃е безнача́льный  бж҃е, собезнача́льный сн҃е и҆ бж҃е́ственный сло́ве,  оу҆тѣ́шителю бл҃гі́й, дш҃е ст҃ы́й бж҃їй: є҆ди́ный и҆  трисл҃нечный свѣ́те, соесте́ственное сꙋщество̀, є҆ди́не  бж҃е и҆ гдⷭ҇и, оу҆ще́дри мі́ръ. 
И҆ ны́нѣ, бг҃оро́диченъ: Всѧ̑ сотвори́вый въ  премꙋ́дрости і҆и҃се, и҆ во всего́ мѧ ѡ҆болкі́йсѧ и҆з̾  дв҃ы, и҆ ве́сь пребыва́ѧй при́снѡ въ нѣ́дрѣхъ ѻ҆ц҃а̀:  ст҃ы́й дх҃ъ тво́й хрⷭ҇тѐ, на ста́до твоѐ низпосла́въ  ꙗ҆́кѡ бг҃ъ, ѡ҆сѣнѝ на́съ. 
Вмѣ́стѡ Досто́йно, і҆рмо́съ. Сотворѝ  держа́вꙋ: 


(л. тѻ҃ѕ) 
Въ сꙋббѡ́тꙋ ст҃а́гѡ и҆ првⷣнагѡ ла́зарѧ 
на полꙋ́нощницѣ, на пе́рвомъ трист҃о́мъ, по  Ѻ҆́ч҃е на́шъ: Тропа́рь: Ѻ҆́бщее воскрⷭ҇нїе: На  послѣ́днемъ трист҃о́мъ, по Ѻ҆́ч҃е на́шъ: Конда́къ:  Всѣ́хъ ра́дость хрⷭ҇то́съ: Гдⷭ҇и поми́лꙋй, в҃і.  И҆ ѿпꙋ́стъ. Мл҃твы же: Помѧнѝ гдⷭ҇и, не глаго́лемъ. 
На оу҆́трени, на Бг҃ъ гдⷭ҇ь, тропа́рь, гла́съ  а҃: 
Ѻ҆́бщее воскрⷭ҇нїе пре́жде твоеѧ̀ стрⷭ҇ти  оу҆вѣрѧ́ѧ, и҆з̾ ме́ртвыхъ воздви́глъ є҆сѝ ла́зарѧ  хрⷭ҇тѐ бж҃е. тѣ́мже и҆ мы̀ ꙗ҆́кѡ ѻ҆́троцы побѣ́ды  зна́мєнїѧ носѧ́ще, тебѣ̀ побѣди́телю сме́рти вопїе́мъ:  ѡ҆са́нна въ вы́шнихъ, бл҃гослове́нъ грѧды́й во и҆́мѧ  гдⷭ҇не. Три́жды. 
Та́же, стїхосло́вїе: Речѐ гдⷭ҇ь гдⷭ҇ви моемꙋ̀: 
По а҃-мъ стїхосло́вїи сѣда́ленъ, гла́съ а҃: 
Подо́бенъ: Ка́мени запеча́танꙋ: 
Оу҆ще́дривъ ма́рѳины и҆ марі́ины сле́зы,  ѿвали́ти ка́мень ѿ гро́ба повелѣ́лъ є҆сѝ хрⷭ҇тѐ  бж҃е, воскр҃си́лъ є҆сѝ возгласи́въ ме́ртваго, мі́ра  жизнода́вче, собо́ю оу҆вѣрѧ́ѧ воскрⷭ҇нїе. сла́ва си́лѣ  твое́й сп҃се: сла́ва вла́сти твое́й: сла́ва сло́вомъ всѧ̑  соста́вившемꙋ. 
Сла́ва, и҆ ны́нѣ, то́йже. 
Та́же стїхосло́вимъ непоро́чны. 
И҆ пое́мъ тропарѝ воскрⷭ҇ны: Бл҃гослове́нъ є҆сѝ  гдⷭ҇и: А҆́гг҃льскїй собо́ръ: И҆ прѡ́чаѧ, ꙗ҆́кѡ  ѻ҆бы́чай є҆́сть въ недѣ́лю, пото́мъ сѣда́ленъ, гла́съ  є҃. 
Подо́бенъ: Собезнача́льное сло́во: 
И҆сто́чникъ премꙋ́дрости и҆ предвѣ́дѣнїѧ, во  виѳа́нїю прише́дъ, съ ма́рѳою сꙋ́щихъ вопроша́лъ є҆сѝ:  гдѣ̀ положи́сте, ре́къ, дрꙋ́га, ла́зарѧ; є҆гѡ́же ра́ди  прослези́въ (л. тѻ҃ѕ ѡ҆б.) бл҃гоꙋтро́бне, четверодне́вна  ме́ртва воскр҃си́лъ є҆сѝ гла́сомъ твои́мъ  чл҃вѣколю́бче и҆ ще́дрый, ꙗ҆́кѡ жизнода́вецъ и҆ гдⷭ҇ь. 
Сла́ва, и҆ ны́нѣ, то́йже. Та́же глаго́лемъ:  Воскрⷭ҇нїе хрⷭ҇то́во: и҆ ѱало́мъ н҃. Є҆ѵⷢ҇лїе же  не чте́мъ, то́кмѡ во хра́мѣ ст҃а́гѡ ла́зарѧ. Чте́нїе же  твори́мъ, толкова́нїе є҆́же ѿ і҆ѡа́нна є҆ѵⷢ҇лїа тогѡ̀  днѐ, сло́во ѯ҃г, и҆ ѯ҃д. 
Канѡ̑на два̀, до шесты́ѧ пѣ́сни, творе́нїе  господи́на ѳеофа́на: ѿѻнꙋ́дꙋже начина́емъ  четверопѣ́снецъ. Пе́рвый канѡ́нъ со і҆рмосо́мъ на и҃:  дрꙋгі́й на ѕ҃. Гла́съ и҃. 
Пѣ́снь а҃. 
І҆рмо́съ: Пои́мъ гдⷭ҇ви прове́дшемꙋ лю́ди своѧ̑  сквозѣ̀ чермно́е мо́ре, ꙗ҆́кѡ є҆ди́нъ сла́внѡ  просла́висѧ. 
Ла́зарѧ оу҆ме́ршаго, ма́нїемъ бж҃е́ственнымъ  воскр҃си́лъ є҆сѝ, ꙗ҆́кѡ созда́тель сы́й, и҆ живота̀  сокро́вище чл҃вѣколю́бче. 
Сло́вомъ четверодне́внаго ла́зарѧ возгласи́лъ  є҆сѝ безсме́ртне, темноѡбра́зное а҆́дово разрꙋши́въ  крѣ́постїю ца́рство. 
Всѣ̑мъ пребж҃е́ственнагѡ позна́нїе бж҃ества̀  показа́лъ є҆сѝ, и҆з̾ ме́ртвыхъ возста́вивъ  четверодне́внаго ла́зарѧ влⷣко. 
Дне́сь виѳа́нїа предвозвѣща́етъ воскрⷭ҇нїе  хрⷭ҇та̀ жизнода́вца, воста́нїемъ ла́заревымъ  ликовствꙋ́ющи. 
Дрꙋгі́й канѡ́нъ, творе́нїе і҆ѡа́нна мона́ха. Гла́съ  и҃. 
І҆рмо́съ: Во́дꙋ проше́дъ: 
Пре́жде ѿ не сꙋ́щихъ приве́дъ всѧ́ческꙋю тва́рь,  и҆ вѣ́дый сердє́чнаѧ сокрѡ́вища предглаго́леши ꙗ҆́кѡ  влⷣка оу҆ч҃нкѡ́мъ ла́зарево оу҆спе́нїе. 
Человѣ́ка є҆стество́мъ ѡ҆сꙋществова́выйсѧ  хрⷭ҇тѐ ѿ дв҃ы, ла́зарево ты̀ погребе́нїе навы́кнꙋти  вопроша́лъ є҆сѝ ꙗ҆́кѡ чл҃вѣ́къ, не невѣ́дый ꙗ҆́кѡ  бг҃ъ, и҆дѣ́же лежа́ше. (л. тѻ҃з) 
Сла́ва: Оу҆вѣрѧ́ѧ сло́ве твоѐ воскрⷭ҇нїе,  вои́стиннꙋ ꙗ҆́кѡ ѿ сна̀, люби́маго воскреси́лъ є҆сѝ  оу҆жѐ смердѧ́ща, четверодне́вна мертвеца̀ ѿ гро́ба. 
И҆ ны́нѣ, бг҃оро́диченъ: Чи́ни тѧ̀ а҆́гг҃лъ и҆  человѣ̑къ, безневѣ́стнаѧ мт҃и, хва́лѧтъ непреста́ннѡ:  созда́телѧ бо си́хъ ꙗ҆́коже млⷣнца, во ѡ҆б̾ѧ́тїихъ  твои́хъ носи́ла є҆сѝ. 
Катава́сїа: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀ гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Два̀ предлага́ѧ дѣ̑йства твоѧ̑, показа́лъ є҆сѝ  сꙋще́ствъ сп҃се сꙋгꙋ́бство: бг҃ъ бо є҆сѝ и҆ человѣ́къ. 
Бе́здна сы́й ра́зꙋма, ты̀ вопроша́еши: гдѣ̀  положи́сѧ ме́ртвый; хотѧ̀ воскреси́ти животода́вче  лежа́щаго. 
Мѣ̑ста преходѧ́й ꙗ҆́кѡ бы́въ человѣ́къ,  ꙗ҆ви́лсѧ є҆сѝ ѡ҆пи́санъ, и҆сполнѧ́ѧ всѧ́чєскаѧ,  ꙗ҆́кѡ бг҃ъ неѡпи́санный. 
Ла́зарѧ воздви́глъ є҆сѝ бж҃е́ственнымъ хрⷭ҇тѐ  глаго́ломъ: и҆ менѐ мно́гими прегрѣше́ньми оу҆ме́рша  возста́ви, молю́сѧ. 
И҆́ный. І҆рмо́съ: Небе́снагѡ крꙋ́га: 
Предста́въ ты̀ гро́бꙋ чꙋдотво́рче гдⷭ҇и, въ  виѳа́нїи над̾ ла́заремъ прослези́лсѧ є҆сѝ, зако́номъ  є҆стества̀, пло́ть твою̀ оу҆вѣрѧ́ѧ, і҆и҃се бж҃е мо́й,  ю҆́же воспрїѧ́лъ є҆сѝ. 
Марі́инъ пла́чь ты̀ а҆́бїе оу҆толи́лъ є҆сѝ  сп҃се, и҆ ма́рѳѣ показꙋ́ѧ самовла́стное. ты́ бо  воскресе́нїе, ты̀ и҆ живо́тъ, ꙗ҆́коже ре́клъ є҆сѝ:  и҆́стина бо є҆сѝ, и҆ всѣ́хъ гдⷭ҇ь. 
Сла́ва: Ѡ҆бви́таго оу҆кро́йми люби́маго ла́зарѧ  гдⷭ҇и, ѿ а҆́да те́мнагѡ и҆схи́тилъ є҆сѝ ты̀, сло́вомъ  твои́мъ всемо́щнымъ сме́рти разве́ргъ закле́пы же и҆  црⷭ҇твїѧ. (л. тѻ҃з ѡ҆б.) 
И҆ ны́нѣ: Всели́лсѧ є҆сѝ въ дв҃ꙋ пло́тски  гдⷭ҇и, ꙗ҆ви́лсѧ є҆сѝ человѣ́кѡмъ, ꙗ҆́коже лѣ́ть  бѣ̀ ви́дѣнꙋ тебѣ̀ бы́ти: ю҆́же и҆ показа́лъ є҆сѝ  ꙗ҆́кѡ и҆́стиннꙋю бцⷣꙋ, и҆ вѣ́рныхъ помо́щницꙋ,  є҆ди́не чл҃вѣколю́бче. 
Катава́сїа: Небе́снагѡ крꙋ́га верхотво́рче гдⷭ҇и,  и҆ цр҃кве зижди́телю, ты̀ менѐ оу҆твердѝ въ любвѝ  твое́й, жела́нїй кра́ю, вѣ́рныхъ оу҆твержде́нїе,  є҆ди́не чл҃вѣколю́бче. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Вкꙋ́пѣ предста́стѣ хрⷭ҇тꙋ̀ ла́заревѣ сестрѣ̀,  и҆ слезѧ́ще го́рцѣ, и҆ пла́чꙋще є҆го̀, рѣ́ша є҆мꙋ̀:  гдⷭ҇и, оу҆́мре ла́зарь. ѻ҆́нъ же ꙗ҆́кѡ бг҃ъ не  невѣ́дый погреба́нїѧ, вопроша́ше ꙗ҆́кѡ человѣ́къ:  гдѣ̀ положи́сте є҆го̀; и҆ пристꙋпи́въ ко гро́бꙋ,  возглаша́ше четверодне́внаго ла́зарѧ. ѻ҆́нъ же а҆́бїе  воста̀, и҆ покланѧ́шесѧ воскреси́вшемꙋ. 
Сла́ва, и҆ ны́нѣ, гла́съ и҃. 
Подо́бенъ: Премꙋ́дрости: 
Провѣ́дый всѧ́чєскаѧ ꙗ҆́кѡ творе́цъ въ виѳа́нїи  проре́клъ є҆сѝ оу҆ч҃нкѡ́мъ твои̑мъ: дрꙋ́гъ на́шъ  ла́зарь оу҆́спе дне́сь. и҆ вѣ́дый вопроси́лъ є҆сѝ,  ре́клъ: гдѣ̀ положи́сте є҆го̀; и҆ ѻ҆ц҃ꙋ̀ помоли́лсѧ  є҆сѝ, прослези́всѧ ꙗ҆́кѡ человѣ́къ: тѣ́мже и҆  возгласи́въ, є҆го́же люби́лъ є҆сѝ, ѿ а҆́да  возста́вилъ є҆сѝ гдⷭ҇и четверодне́внаго ла́зарѧ. сегѡ̀  ра́ди вопїе́мъ тебѣ̀: прїимѝ хрⷭ҇тѐ бж҃е, дерза́ющихъ  приноси́ти хвале́нїе тебѣ̀, и҆ сподо́би всѣ́хъ сла́вы  твоеѧ̀. 
Пѣ́снь д҃. 
І҆рмо́съ: Оу҆слы́шахъ гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Не посо́бника тре́бꙋѧй, но смотре́нїѧ соверша́ѧй  неизрече́нное, молѧ́сѧ возста́вилъ є҆сѝ ме́ртва,  четверодне́внаго всеси́льне. (л. тѻ҃и) 
Ѻ҆ц҃ꙋ̀ соприсносꙋ́щное сло́во, и҆ бг҃ъ пре́жде  зри́мый, ны́нѣ ꙗ҆́кѡ человѣ́къ мо́литсѧ, моли̑твы  всѣ́хъ прїе́млѧй. 
Гла́съ тво́й разрꙋшѝ сп҃се сме́ртнꙋю всю̀ си́лꙋ,  ѡ҆снова̑нїѧ же а҆́дѡва бж҃е́ственною твое́ю си́лою  поколеба́шасѧ. 
Бг҃оро́диченъ: Дв҃ꙋ воспои́мъ, ꙗ҆́кѡ по ржⷭ҇твѣ̀  дв҃ꙋ пребы́вшꙋю, и҆ ро́ждшꙋю хрⷭ҇та̀ бг҃а, ѿ пре́лести  мі́ръ и҆зба́вльшаго. 
И҆́ный. І҆рмо́съ: Ты̀ моѧ̀ крѣ́пость гдⷭ҇и: 
Ты̀ ꙗ҆́кѡ па́стырь и҆схи́тилъ є҆сѝ хрⷭ҇тѐ  человѣ́ка, растлѣ́вша оу҆жѐ четверодне́вна,  зижди́телю, ѿ во́лка лю́тагѡ вои́стиннꙋ и҆ всеѧ́дца:  ꙗ҆́кѡ всеси́ленъ же и҆ гдⷭ҇ь, си́мъ проѧвлѧ́ѧ всемі́рнꙋю  сла́вꙋ, твоегѡ̀ ны́нѣ тридне́внагѡ воста́нїѧ. 
Тѧ̀ жи́знь ви́дѧще сꙋ́щїи съ ма́рѳою хрⷭ҇тѐ,  вопїѧ́хꙋ: а҆́ще бы бы́лъ є҆сѝ здѣ̀ гдⷭ҇и,  просвѣще́нїе всѣ́хъ и҆ жи́знь, ѿню́дъ не бы̀  оу҆́мерлъ, ме́ртвъ не ꙗ҆ви́лсѧ бы ла́зарь. жи́знь же  оу҆ме́ршихъ, ты̀ чл҃вѣколю́бче сы́й, въ ра́дость пла́чь  и҆́хъ прелага́еши. 
Сла́ва: Тѧ̀ и҆сто́чника боѧ́тсѧ гдⷭ҇и бє́здны,  тебѣ̀ рабо́таютъ во́ды всѧ́чєскїѧ: тебѐ трепе́щꙋтъ  хрⷭ҇тѐ верєѝ а҆́дѡвы, и҆ закле́пы держа́вою твое́ю  разрꙋша́ютсѧ, ла́зарю воскре́сшꙋ и҆з̾ ме́ртвыхъ гла́сомъ  твои́мъ, всеси́льне сп҃се чл҃вѣколю́бче. 
Бг҃оро́диченъ: Ты̀ вѣ̑рнымъ похвала̀ є҆сѝ  безневѣ́стнаѧ, ты̀ предста́тельство, ты̀ и҆ прибѣ́жище  хрⷭ҇тїа́нѡмъ, стѣна̀ и҆ приста́нище: къ сн҃ꙋ бо твоемꙋ̀  молє́нїѧ прино́сиши всенепоро́чнаѧ, и҆ сп҃са́еши ѿ  бѣ́дъ, вѣ́рою и҆ любо́вїю бцⷣꙋ чи́стꙋю тѧ̀ вѣ́дꙋщыѧ.  (л. тѻ҃и ѡ҆б.) 
Катава́сїа: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ, тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва  чл҃вѣколю́бче. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ: 
Предста́въ ла́заревꙋ гро́бꙋ чл҃вѣколю́бче, сего̀  призва́лъ є҆сѝ, и҆ жи́знь по́далъ є҆сѝ: ꙗ҆́кѡ жи́знь  сы́й безсме́ртнаѧ человѣ́кѡмъ всѣ̑мъ, ꙗ҆́кѡ бг҃ъ  бꙋ́дꙋщее проѡбразꙋ́ѧ ꙗ҆́вѣ воскрⷭ҇нїе. 
Свѧ́занъ нога́ма ла́зарь хожда́ше, чꙋ́до въ  чꙋдесѣ́хъ: и҆́бо бо́лїй ꙗ҆ви́сѧ возбранѧ́ющагѡ  оу҆крѣплѧ́ѧй и҆ хрⷭ҇то́съ: є҆гѡ́же сло́вꙋ всѧ̑  раболѣ́пнѡ слꙋ́жатъ, ꙗ҆́кѡ бг҃ꙋ и҆ влⷣцѣ рабо́тающѧ. 
Ме́ртва смердѧ́ща ла́зарѧ воздви́гнꙋвый хрⷭ҇тѐ  четверодне́вна, возста́ви мѧ̀ оу҆ме́рша ны́нѣ грѣхѝ  мои́ми, и҆ положе́на въ ро́вѣ, и҆ те́мнѣй сѣ́ни  сме́ртнѣй, и҆ ꙗ҆́кѡ бл҃гоꙋтро́бенъ и҆зба́ви и҆ сп҃си́  мѧ. 
І҆рмо́съ то́йже. 
Ѻ҆ц҃ꙋ̀ сла́вꙋ подаѧ̀, ꙗ҆́кѡ не бг҃опроти́вный  бы́лъ є҆сѝ молѧ́сѧ, предстоѧ́щїй оу҆вѣрѧ́ѧ наро́дъ  долготерпѣли́ве, и҆ бл҃годаре́нїе твоемꙋ̀ ѻ҆ц҃ꙋ̀  приносѧ̀, повелѣ́нїемъ воздвиза́еши ла́зарѧ. 
Ѽ гла́са бг҃овѣща́ннагѡ, и҆ бж҃е́ственныѧ си́лы,  сп҃се держа́вы твоеѧ̀! є҆́юже а҆́дѡва врата̀ всеѧ̑дныѧ  сме́рти сокрꙋши́лъ є҆сѝ: но и҆схити́ мѧ ѿ страсте́й  мои́хъ, ꙗ҆́коже пре́жде четверодне́вна твоего̀ дрꙋ́га  ла́зарѧ. 
Сла́ва: Мл҃твами ла́зарѧ, ма́рѳы же и҆ марі́и,  на́съ сподо́би зри́телей бы́ти крⷭ҇та̀ и҆ стрⷭ҇те́й  твои́хъ гдⷭ҇и, и҆ свѣтонѡ́сицы дне́й и҆ цр҃и́цы  воскрⷭ҇нїѧ твоегѡ̀ чл҃вѣколю́бче. (л. тѻ҃ѳ) 
И҆ ны́нѣ, бг҃оро́диченъ: Мт҃рнее дерзнове́нїе къ  сн҃ꙋ твоемꙋ̀ и҆мꙋ́щи пречⷭ҇таѧ, сро́днагѡ промышле́нїѧ ѡ҆  на́съ не пре́зри, мо́лимсѧ, ꙗ҆́кѡ тѧ̀ є҆ди́нꙋ  хрⷭ҇тїа́не ко влⷣцѣ оу҆милостивле́нїе бл҃гопрїѧ́тное  предлага́емъ. 
Катава́сїа: Вскꙋ́ю мѧ̀ ѿри́нꙋлъ є҆сѝ, ѿ  лица̀ твоегѡ̀ свѣ́те незаходи́мый, и҆ покры́ла мѧ̀  є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ  свѣ́тꙋ за́повѣдей твои́хъ, пꙋти̑ моѧ̑ напра́ви,  молю́сѧ. 
Ѿсе́лѣ начина́етсѧ четверопѣ́снецъ господи́на  космы̀. І҆рмосы̀ по два́жды, тропарѝ на в҃і. 
Пѣ́снь ѕ҃. 
І҆рмо́съ: І҆ѡ́нꙋ въ ки́тѣ гдⷭ҇и є҆ди́наго  всели́лъ є҆сѝ: мене́ же свѧ́заннаго мре́жами вра́жїѧми,  ꙗ҆́кѡ ѿ тлѝ ѻ҆́наго, сп҃сѝ. 
Любо́вь тебѐ въ виѳа́нїю гдⷭ҇и ѿведѐ къ  ла́зарю, и҆ сего̀ оу҆жѐ смердѧ́ща воскреси́лъ є҆сѝ  ꙗ҆́кѡ бг҃ъ, и҆ ѿ оу҆́зъ а҆́довыхъ сп҃слъ є҆сѝ. 
Ма́рѳа оу҆́бѡ ѿча́ѧшесѧ ла́зарѧ, ꙗ҆́кѡ ви́дѣ  четверодне́вна, хрⷭ҇то́съ же и҆стлѣ́вшаго воскр҃сѝ  ꙗ҆́кѡ бг҃ъ, и҆ къ жи́зни преста́ви глаго́ломъ. 
И҆́ный, і҆ѡа́нна мона́ха. Гла́съ то́йже. 
І҆рмо́съ: Ѡ҆чи́сти мѧ̀ сп҃се: 
Бг҃ъ сы́й и҆́стинный, ла́зарево вѣ́далъ є҆сѝ  оу҆спе́нїе, и҆ сїѐ оу҆ч҃нкѡ́мъ твои̑мъ провозвѣсти́лъ  є҆сѝ, оу҆вѣрѧ́ѧ влⷣко бж҃ества̀ своегѡ̀  неѡпредѣ́льное дѣ́йство. 
Пло́тїю ѡ҆пи́санъ сы́й неѡпи́санный, въ виѳа́нїю  прише́дъ, ꙗ҆́кѡ человѣ́къ влⷣко слези́ши над̾  ла́заремъ, ꙗ҆́кѡ бг҃ъ же хотѧ̀ воскреша́еши  четверодне́внаго. 
Катава́сїа: Ѡ҆чи́сти мѧ̀ сп҃се, мнѡ́га во  беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ,  молю́сѧ: къ тебѣ́ бо возопи́хъ, и҆ оу҆слы́ши мѧ̀, бж҃е  сп҃се́нїѧ моегѡ̀. (л. тѻ҃ѳ ѡ҆б.) 
Конда́къ, гла́съ в҃. Подо́бенъ: Вы́шнихъ и҆щѧ̀: 
Всѣ́хъ ра́дость хрⷭ҇то́съ, и҆́стина, свѣ́тъ,  живо́тъ, и҆ мі́ра воскрⷭ҇нїе, сꙋ́щымъ на землѝ ꙗ҆ви́сѧ  свое́ю бл҃гостїю, и҆ бы́сть ѡ҆́бразъ воскрⷭ҇нїѧ, всѣ̑мъ  подаѧ̀ бж҃е́ственное ѡ҆ставле́нїе. 
І҆́косъ: Оу҆ч҃нкѡ́мъ созда́тель всѣ́хъ  предвѣща̀, глаго́лѧ: бра́тїѧ и҆ зна́емїи, на́шъ дрꙋ́гъ  оу҆́спе, си́ми предглаго́лѧ и҆ оу҆чѧ̀, ꙗ҆́кѡ всѧ̑  вѣ́си, ꙗ҆́кѡ созда́тель всѣ́хъ. и҆́демъ оу҆́бѡ, и҆  оу҆ви́димъ стра́нное погребе́нїе, и҆ рыда́нїе марі́ино,  и҆ ла́заревъ гро́бъ оу҆́зримъ: та́мѡ бо хощꙋ̀  чꙋдодѣ́йствовати, соверша́ѧ крⷭ҇та̀ предначина́нїе, и҆  всѣ̑мъ подаѧ̀ бж҃е́ственное ѡ҆ставле́нїе. 
Сѷнаѯа́рїй. Стїхѝ: 
Рыда́еши і҆и҃се, сїѐ сме́ртнагѡ сꙋщества̀: 
Ѡ҆живлѧ́еши дрꙋ́га твоего̀, сїѐ бж҃е́ственныѧ  крѣ́пости. 
Въ то́йже де́нь воста́нїе пра́зднꙋемъ ст҃а́гѡ и҆  пра́веднагѡ дрꙋ́га хрⷭ҇то́ва ла́зарѧ четверодне́внагѡ.  Се́й є҆вре́инъ оу҆́бѡ бѧ́ше ро́домъ, фарїсе́й же  є҆́ресїю, и҆ сы́нъ ꙗ҆́коже нѣ́гдѣ ѡ҆брѣ́тесѧ,  фарїсе́а сы́й сі́мѡна, ѿ виѳа́нїи ве́си происходѧ̀.  Гдⷭ҇ꙋ же на́шемꙋ і҆и҃сꙋ хрⷭ҇тꙋ̀ по землѝ творѧ́щꙋ  хождє́нїѧ ѡ҆ сп҃се́нїи ро́да на́шегѡ, и҆ си́це въ  содрꙋ́жество є҆мꙋ̀ соединѧ́етсѧ. Поне́же бо къ сі́мѡнꙋ  хрⷭ҇то́съ ча́стѡ бесѣ́доваше, а҆́ки и҆ томꙋ̀ ѡ҆  воскрⷭ҇нїи ме́ртвыхъ ѕѣлѡ̀ молѧ́щꙋсѧ, и҆ къ до́мꙋ є҆гѡ̀  прихожда́ше мно́гажды, ла́зарь въ сво́йство  возлюблѧ́етсѧ: не то́йже є҆ди́нъ, но и҆ сестрѣ̀ є҆гѡ̀  двѣ̀, ма́рѳа ꙗ҆́вѣ и҆ марі́а. Оу҆же́ бо сп҃си́тельной  стрⷭ҇ти приближа́ющейсѧ, є҆лма̀ подоба́ше воскрⷭ҇нїѧ  та́инствꙋ и҆звѣ́стнѣе оу҆вѣ́ритисѧ. Бѧ́ше оу҆̀бо  пребыва́ѧ і҆и҃съ ѡ҆б̾ ѻ҆́нъ по́лъ і҆ѻрда́на, пе́рвѣе  і҆аі́рова ѻ҆́трочища, и҆ вдови́ча сы́на воскреси́въ  и҆з̾ ме́ртвыхъ. Дрꙋ́гъ же є҆гѡ̀ ла́зарь недꙋ́гомъ  тѧ́жкимъ ѡ҆б̾ѧ́тъ бы́въ, оу҆́мре. І҆и҃съ оу҆́бѡ и҆ не  сы́й та́мѡ, оу҆ч҃нкѡ́мъ глаго́летъ: ла́зарь дрꙋ́гъ на́шъ  оу҆́спе. и҆ (л. т҃п) ма́лѡ па́ки преста́въ, ла́зарь,  речѐ, оу҆́мре. Прихо́дитъ оу҆́бѡ въ виѳа́нїю,  і҆ѻрда́нъ ѡ҆ста́вль, ѿ се́стръ є҆гѡ̀ возвѣще́нъ  бы́въ. Разстои́тъ же ѿ і҆ерⷭ҇ли́ма виѳа́нїа а҆́ки  ста́дїй пѧтьна́десѧть. И҆ пред̾ꙋсрѣто́стѣ сестрѣ̀  ла́заревѣ, глаго́люще: гдⷭ҇и, а҆́ще бы є҆сѝ бы́лъ  здѣ̀, не бы̀ оу҆́мерлъ на́шъ бра́тъ: но и҆ ны́нѣ а҆́ще  тебѣ̀ хоти́тельно, воздви́гнеши и҆̀, мо́жеши бо.  Вопроша́етъ же наро́да і҆и҃съ, гдѣ̀ положи́сте є҆го̀;  И҆ а҆́бїе всѝ пред̾идѧ́хꙋ на гро́бъ. И҆ ка́мени взѧ́тꙋ  бы́вшꙋ, ма́рѳа глаго́летъ: гдⷭ҇и, оу҆жѐ смерди́тъ,  четверодне́венъ бо є҆́сть. Помоли́всѧ і҆и҃съ, и҆ сле́зы  над̾ лежа́щаго и҆спꙋсти́въ, гла́сомъ ве́лїимъ воззва̀:  ла́заре грѧдѝ во́нъ. И҆ а҆́бїе оу҆ме́рый и҆зы́де: и҆  разрѣше́нъ бы́въ ѿи́де въ до́мъ. Сїѐ стра́нное чꙋ́до  на за́висть воздвиза́етъ є҆врє́йскїѧ лю́ди, и҆ на  хрⷭ҇та̀ возбѣша́ютсѧ: і҆и҃съ же па́ки оу҆кло́ньсѧ  ѿи́де. А҆рхїере́и же и҆ ла́зарѧ оу҆би́ти помышлѧ́хꙋ,  занѐ мно́зи є҆го̀ зрѧ́ще ко хрⷭ҇тꙋ̀ прилага́хꙋсѧ. Но  ѻ҆́нъ мы̑слимаѧ разꙋмѣ́въ, къ кѵ́прскомꙋ ѻ҆́стровꙋ  и҆збѣга́етъ, и҆ та́мѡ пребыва́ѧ, по́слѣжде ѿ  а҆пⷭ҇лѡвъ а҆рхїере́й показꙋ́етсѧ кѷте́йскагѡ гра́да.  до́брѣ же и҆ бг҃олюбе́знѣ пожи́въ, по  тридесѧтолѣ́тномъ вре́мени ѡ҆жи́тїѧ своегѡ̀,  оу҆мира́етъ па́ки, и҆ та́можде погреба́етсѧ, мнѡ́гаѧ  чꙋдеса̀ содѣ́ѧвъ. Глаго́летсѧ же, по ѡ҆жи́тїи ничесѡ́же  ꙗ҆́сти кромѣ̀ оу҆слажда́ющагѡ. И҆ ꙗ҆́кѡ є҆гѡ̀  ѡ҆мофо́ръ пречⷭ҇таѧ бж҃їѧ мт҃и, свои́ма оу҆гото́вльши  рꙋка́ма, є҆мꙋ̀ дарова̀. Сегѡ̀ честны̑ѧ и҆ ст҃ы̑ѧ мо́щы,  премꙋ́дрѣйшїй ца́рь ле́въ, ѿ нѣ́коегѡ видѣ́нїѧ  бж҃е́ственнѣйшагѡ, ѿтꙋ́дꙋ прене́съ, въ созда́ннѣмъ  ѿ негѡ̀ въ кѡнстантїногра́дѣ, во и҆́мѧ сегѡ̀ ст҃а́гѡ  хра́мѣ, че́стнѡ и҆ многоцѣ́ннѡ полага́етъ, ѡ҆деснꙋ́ю въ  хра́мъ входѧ́ще, въ проти́вной сщ҃е́нномꙋ ѻ҆лтарю̀  стѣнѣ̀: и҆ ны́нѣ є҆щѐ пребыва́ютъ честны̑ѧ є҆гѡ̀  мѡ́щи, неизрече́нное нѣ́кое бл҃гово́нїе соверша́юще.  Пра́здноватисѧ же въ настоѧ́щїй де́нь вчини́сѧ є҆гѡ̀  воста́нїе, занѐ ст҃і́и и҆ бг҃оно́снїи ѻ҆тцы̀ на́ши,  па́че же ст҃і́и а҆пⷭ҇ли, по четыредесѧтодне́внѣмъ  постѣ̀ за ѡ҆чище́нїе, ст҃ы̑ѧ стрⷭ҇ти гдⷭ҇а на́шегѡ  і҆и҃са хрⷭ҇та̀ хотѧ́ще жре́ти, поне́же сїѐ чꙋ́до нача́ло  и҆ винꙋ̀ наипа́че ѡ҆брѣто́ша і҆ꙋде́йскагѡ на (л. т҃п  ѡ҆б.) хрⷭ҇та̀ неи́стовства, посемꙋ̀ здѣ̀  преесте́ственное сїѐ чꙋ́до положи́ша. Є҆́же оу҆́бѡ  є҆ѵⷢ҇лі́стъ і҆ѡа́ннъ са́мъ списꙋ́етъ, ꙗ҆́кѡ дрꙋги̑мъ  є҆ѵⷢ҇лі́стѡмъ ѡ҆ста́вльшымъ сїѐ: ꙗ҆́вѣ є҆щѐ жи́въ  бѣ̀ ла́зарь и҆ ви́димь. Глаго́летсѧ оу҆́бѡ, ꙗ҆́кѡ и҆  сегѡ̀ ра́ди самагѡ̀ и҆ про́чее списа́сѧ є҆ѵⷢ҇лїе: и҆  ꙗ҆́кѡ ничесѡ́же ѡ҆ безнача́льномъ ржⷭ҇твѣ̀ хрⷭ҇то́вѣмъ  дрꙋзі́и воспомѧнꙋ́ша. Се́ бо бѧ́ше и҆ско́мое  оу҆вѣ́ритисѧ, ꙗ҆́кѡ сн҃ъ бж҃їй и҆ бг҃ъ бѣ̀ хрⷭ҇то́съ,  и҆ ꙗ҆́кѡ воскре́се, и҆ воскрⷭ҇нїе бꙋ́детъ мє́ртвымъ:  є҆́же ла́заремъ па́че оу҆вѣрѧ́етсѧ. Ничто́же ѿ  є҆́же во а҆́дѣ ла́зарь, речѐ: и҆лѝ ꙗ҆́кѡ не  ѡ҆ста́влено бы́сть ви́дѣти ꙗ҆̀же та́мѡ, и҆лѝ ви́дѣвшꙋ  молча́ти ѡ҆ си́хъ повелѣ́но бы́сть. Ѿсе́лѣ и҆ всѧ́къ  человѣ́къ ны́нѣ оу҆ме́рый, ла́зарь глаго́летсѧ, и҆  гро́бнаѧ ѻ҆де́жда па́ки лаза́рѡма нарица́етсѧ,  гада́тельствꙋющемꙋ сло́вꙋ, є҆́же въ па́мѧть пе́рвагѡ  ла́зарѧ приходи́ти. А҆́ще бо ѻ҆́нъ сло́вомъ хрⷭ҇то́вымъ  воста̀ и҆ ѡ҆живѐ па́ки, та́кѡ и҆ се́й, а҆́ще и҆  оу҆́мре, въ послѣ́дней трꙋбѣ̀ воста́въ, вѣ́чнѡ жи́ти  бꙋ́детъ. Мл҃твами дрꙋ́га твоегѡ̀ ла́зарѧ, хрⷭ҇тѐ бж҃е,  поми́лꙋй на́съ, а҆ми́нь. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Прослези́всѧ ꙗ҆́кѡ человѣ́къ ще́дре, воскреси́лъ  є҆сѝ ꙗ҆́кѡ бг҃ъ сꙋ́щаго во гро́бѣ, и҆ разрѣ́шсѧ ѿ  а҆́да ла́зарь взыва́ше: бл҃гослове́нъ є҆сѝ гдⷭ҇и бж҃е  во вѣ́ки. 
И҆зы́де пово́йми ѡ҆бвѧ́занъ, про́пасти а҆́да же и҆  тьмы̀ оу҆бѣ́гъ влⷣчнимъ сло́вомъ, ла́зарь взыва́ѧ:  бл҃гослове́нъ є҆сѝ гдⷭ҇и бж҃е во вѣ́ки. 
И҆́ный. І҆рмо́съ: Ѿ і҆ꙋде́и доше́дше: 
Над̾ дрꙋ́гомъ прослези́всѧ, ма́рѳины ще́дре  сле́зы оу҆толи́лъ є҆сѝ, и҆ стрⷭ҇тїю во́льною ѿѧ́лъ  є҆сѝ ѿ лица̀ люде́й твои́хъ всѧ́кꙋю сле́зꙋ: ѻ҆тє́цъ  на́шихъ бж҃е бл҃гослове́нъ є҆сѝ. (л. тп҃а) 
Живота̀ сокро́вище, ме́ртваго ꙗ҆́кѡ ѿ сна̀  сп҃се воздви́глъ є҆сѝ, и҆ сло́вомъ а҆́довꙋ оу҆тро́бꙋ  расто́ргнꙋвъ, воскреси́лъ є҆сѝ пою́ща: ѻ҆тє́цъ  на́шихъ бж҃е бл҃гослове́нъ є҆сѝ. 
Мертвеца̀ смердѧ́ща, свѧ́зана пово́йми, влⷣко,  воздви́гнꙋлъ є҆сѝ, и҆ менѐ свѧ́занаго плени́цами  прегрѣше́нїй, возста́ви пою́ща: ѻ҆тє́цъ на́шихъ бж҃е  бл҃гослове́нъ є҆сѝ. 
Катава́сїа: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀, вѣ́рою трⷪ҇ческою пла́мень пе́щный  попра́ша пою́ще: ѻ҆тцє́въ бж҃е бл҃гослове́нъ є҆сѝ. 
Пѣ́снь и҃. 
І҆рмо́съ: Мꙋсїкі̑йскимъ ѻ҆рга́нѡмъ согласꙋ́ющымъ,  и҆ лю́демъ безчи́слєннымъ покланѧ́ющымсѧ ѡ҆́бразꙋ въ  деи́рѣ, трѝ ѻ҆́троцы не повинꙋ́вшесѧ, гдⷭ҇а  воспѣва́хꙋ, и҆ славосло́влѧхꙋ во всѧ̑ вѣ́ки. 
Ꙗ҆́кѡ па́стырь а҆́гнца взыска́лъ є҆сѝ, ѿ  во́лка лю́тагѡ гꙋби́телѧ восхи́тивъ, растлѣ́вша  ѡ҆бнови́лъ є҆сѝ, пою́ща тебѣ̀: по́йте и҆ превозноси́те  во всѧ̑ вѣ́ки. 
Ꙗ҆́кѡ человѣ́къ гро́ба взыска́лъ є҆сѝ,  ме́ртваго ꙗ҆́кѡ содѣ́тель воскреси́лъ є҆сѝ,  повелѣ́нїемъ твои́мъ влⷣчнимъ: є҆го́же а҆́дъ  оу҆жасе́сѧ, вопїю́ща тебѣ̀: по́йте и҆ превозноси́те во  всѧ̑ вѣ́ки. 
И҆́ный. І҆рмо́съ: Цр҃ѧ̀ нбⷭ҇наго: 
Вопроша́еши оу҆́бѡ ꙗ҆́кѡ человѣ́къ, ꙗ҆́кѡ бг҃ъ  же воскреша́еши сло́вомъ четверодне́внаго. тѣ́мже тѧ̀  пое́мъ и҆ превозно́симъ во всѧ̑ вѣ́ки. 
Тебѣ̀ бл҃горазꙋ́мнѡ влⷣко, ꙗ҆́коже до́лжное  марі́а приноша́етъ мѵ́ро, воспѣва́ющи во всѧ̑ вѣ́ки. 
Призыва́еши оу҆́бѡ ꙗ҆́кѡ человѣ́къ ѻ҆ц҃а̀,  ꙗ҆́кѡ бг҃ъ же ла́зарѧ воздвиза́еши. тѣ́мже тѧ̀ пое́мъ  хрⷭ҇тѐ во вѣ́ки. 
Хва́лимъ, бл҃гослови́мъ: (л. тп҃а ѡ҆б.) 
Катава́сїа: Цр҃ѧ̀ нбⷭ҇наго, є҆го́же пою́тъ вѡ́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Чⷭ҇тнѣ́йшаѧ не стїхосло́витсѧ. 
Пѣ́снь ѳ҃. 
І҆рмо́съ: Чи́стꙋю сла́внѡ почти́мъ, лю́дїе бцⷣꙋ,  ѻ҆́гнь бж҃ества̀ прїи́мшꙋю во чре́вѣ неѡпа́льнѡ,  пѣ́сньми велича́емъ. 
Лю́дїе ви́дѣвше ходѧ́ща мертвеца̀ четверодне́вна,  оу҆диви́вшесѧ чꙋдесѝ, вопїѧ́хꙋ и҆зба́вителю, бг҃а тѧ̀  въ пѣ́снехъ велича́юще. 
Пред̾ꙋвѣрѧ́ѧ сла́вное воста́нїе твоѐ, ѽ сп҃се  мо́й, ме́ртва четверодне́вна, и҆з̾ а҆́да свобожда́еши  ла́зарѧ, пѣ́сньми тѧ̀ велича́юща. 
И҆́ный. І҆рмо́съ: Вои́стиннꙋ бцⷣꙋ: 
Почита́ѧ твоего̀ ѻ҆ц҃а̀, и҆ показꙋ́ѧ, ꙗ҆́кѡ не  бг҃опроти́венъ є҆сѝ, мл҃твꙋ дѣ́еши хрⷭ҇тѐ,  самовла́стнѡ воздви́гъ четверодне́внаго. 
И҆з̾ гро́ба четверодне́внаго ла́зарѧ  воздвиза́еши, тридне́внагѡ хрⷭ҇тѐ твоегѡ̀ воста́нїѧ,  всеи́стиннаго всѣ̑мъ показꙋ́ѧ свѣдѣ́телѧ. 
Хо́диши, и҆ слези́ши, вѣща́еши же сп҃се мо́й,  человѣ́ческое показꙋ́ѧ твоѐ дѣ́йство: бж҃е́ственное же  ꙗ҆влѧ́ѧ, воздвиза́еши ла́зарѧ. 
Содѣ́ѧлъ є҆сѝ неизрече́ннѡ, влⷣко сп҃се мо́й,  по ѻ҆бою̀ двою̀ твоє́ю є҆стєствꙋ̀, самовла́стною  во́лею сп҃се́нїе моѐ. 
Катава́сїа: Вои́стиннꙋ бцⷣꙋ тѧ̀ и҆сповѣ́дꙋемъ  сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀  велича́юще. 
Та́же на гла́съ а҃: Ст҃ъ гдⷭ҇ь бг҃ъ на́шъ.  Три́жды. Є҆ѯапостїла́рїй самогла́сенъ,  два́жды. 
Сло́вомъ твои́мъ, сло́ве бж҃їй, ла́зарь ны́нѣ  возска́четъ къ житїю̀ па́ки поте́къ, и҆ съ вѣ́твьми  лю́дїе (л. тп҃в) тѧ̀ держа́вне почита́ютъ, ꙗ҆́кѡ въ  коне́цъ погꙋби́ши а҆́дъ сме́ртїю твое́ю. 
Сла́ва, и҆ ны́нѣ, и҆́нъ. Подо́бенъ, є҆ди́ножды: 
Ла́заремъ тѧ̀ хрⷭ҇то́съ оу҆жѐ разрꙋша́етъ  сме́рте, и҆ гдѣ̀ твоѧ̀ а҆́де побѣ́да; виѳа́нїи пла́чь  ны́нѣ на тебѐ преставлѧ́етсѧ, всѝ вѣ̑тви побѣ́ды  томꙋ̀ принесе́мъ. 
На хвали́техъ поста́вимъ стїхѡ́въ и҃, и҆ пое́мъ  стїхи̑ры самогла́сны, гла́съ а҃. 
Сті́хъ: Сотвори́ти въ ни́хъ сꙋ́дъ напи́санъ. 
Воскрⷭ҇нїе и҆ жи́знь человѣ́кѡмъ сы́й хрⷭ҇тѐ,  гро́бꙋ ла́заревꙋ предста́лъ є҆сѝ, оу҆вѣрѧ́ѧ на́мъ  два̀ сꙋщества̑ твоѧ̑ долготерпѣли́ве, ꙗ҆́кѡ бг҃ъ и҆  чл҃вѣ́къ ѿ чⷭ҇тыѧ дв҃ы прише́лъ є҆сѝ. ꙗ҆́коже бо  человѣ́къ вопроша́лъ є҆сѝ: гдѣ̀ погребе́сѧ; и҆  ꙗ҆́коже бг҃ъ воскреси́лъ є҆сѝ живоно́снымъ  манове́нїемъ четверодне́внаго. 
Ла́зарѧ оу҆ме́рша четверодне́внаго воскреси́лъ  є҆сѝ и҆з̾ а҆́да хрⷭ҇тѐ, пре́жде твоеѧ̀ сме́рти,  потрѧ́съ сме́ртнꙋю держа́вꙋ, и҆ є҆ди́нѣмъ люби́мымъ,  всѣ́хъ человѣ̑къ провозвѣща́ѧй и҆з̾ тлѝ  свобожде́нїе. тѣ́мже покланѧ́ющесѧ твое́й всеси́льнѣй  вла́сти вопїе́мъ: бл҃гослове́нъ є҆сѝ сп҃се, поми́лꙋй  на́съ. 
Ма́рѳа и҆ марі́а сп҃сꙋ глаго́ластѣ: а҆́ще бы  здѣ̀ бы́лъ є҆сѝ гдⷭ҇и, не бы̀ оу҆́мерлъ ла́зарь:  хрⷭ҇то́съ же воскрⷭ҇нїе оу҆со́пшихъ, сего̀ оу҆жѐ  четверодне́внаго и҆з̾ ме́ртвыхъ воскресѝ: прїиди́те  всѝ вѣ́рнїи, семꙋ̀ поклони́мсѧ грѧдꙋ́щемꙋ во сла́вѣ,  сп҃стѝ дꙋ́шы на́шѧ. 
Бж҃ества̀ твоегѡ̀ хрⷭ҇тѐ, подава́ѧ оу҆ч҃нкѡ́мъ  твои̑мъ ѡ҆́бразъ, въ наро́дѣхъ смирѧ́лъ є҆сѝ себѐ,  оу҆таи́тисѧ хотѧ̀. тѣ́мже а҆пⷭ҇лѡмъ ꙗ҆́кѡ провѣ́децъ  бг҃ъ, ла́заревꙋ сме́рть предре́клъ є҆сѝ. въ виѳа́нїи же  присꙋ́тствꙋѧй лю́демъ, дрꙋ́га твоегѡ̀ гро́ба не  невѣ́дый, оу҆вѣ́дѣти (л. тп҃в ѡ҆б.) вопроша́лъ є҆сѝ  ꙗ҆́кѡ чл҃вѣ́къ. но тобо́ю четверодне́венъ воскресы́й,  бж҃е́ственнꙋю твою̀ держа́вꙋ ꙗ҆вѝ: всеси́льне гдⷭ҇и  сла́ва тебѣ̀. 
Гла́съ д҃: Четверодне́вна воздви́глъ є҆сѝ дрꙋ́га  твоего̀ хрⷭ҇тѐ, и҆ ма́рѳино и҆ марі́ино рыда́нїе  оу҆толи́лъ є҆сѝ: показꙋ́ѧ всѣ̑мъ, ꙗ҆́кѡ ты̀ є҆сѝ  всѧ̑ соверша́ѧй бж҃е́ственною си́лою, самовла́стнымъ  хотѣ́нїемъ. є҆мꙋ́же херꙋві́ми вопїю́тъ непреста́ннѡ:  ѡ҆са́нна въ вы́шнихъ, бл҃гослове́нъ є҆сѝ над̾ всѣ́ми  бж҃е, сла́ва тебѣ̀. 
Ма́рѳа марі́и вопїѧ́ше: оу҆ч҃тль предстои́тъ, и҆  глаша́етъ тѧ̀, пристꙋпѝ. ѻ҆на́ же ско́рѡ прише́дши,  и҆дѣ́же бѣ̀ стоѧ̀ гдⷭ҇ь, и҆ ви́дѣвши возопѝ, па́дши  поклони́сѧ, пречⷭ҇тѣи но́зѣ твоѝ ѡ҆блобыза́ющи,  глаго́лаше: гдⷭ҇и, а҆́ще бы є҆сѝ здѣ̀ бы́лъ, не бы̀  оу҆́бѡ оу҆́мерлъ бра́тъ на́шъ. 
Гла́съ и҃: Сті́хъ: Воскрⷭ҇нѝ гдⷭ҇и бж҃е мо́й, да  вознесе́тсѧ рꙋка̀ твоѧ̀: 
Ла́зарѧ оу҆ме́рша въ виѳа́нїи, воздви́глъ є҆сѝ  четверодне́вна: то́кмѡ бо преста́лъ є҆сѝ гро́бꙋ, гла́съ  живо́тъ оу҆ме́ршемꙋ бы́сть, и҆ воздохнꙋ́въ а҆́дъ  ѿрѣшѝ стра́хомъ. ве́лїе чꙋ́до, многомлⷭ҇тиве гдⷭ҇и  сла́ва тебѣ̀.ѧ 
Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ: 
Ꙗ҆́коже ре́клъ є҆сѝ гдⷭ҇и ма́рѳѣ: а҆́зъ  є҆́смь воскрⷭ҇нїе, дѣ́ломъ сло́во и҆спо́лнилъ є҆сѝ,  и҆з̾ а҆́да воззва́въ ла́зарѧ: и҆ менѐ чл҃вѣколю́бче  ме́ртва страстьмѝ, ꙗ҆́кѡ сострада́теленъ воскресѝ,  молю́сѧ. 
Сла́ва, гла́съ в҃: Ве́лїе и҆ пресла́вное чꙋ́до  соверши́сѧ дне́сь, ꙗ҆́кѡ мертвеца̀ четверодне́внаго,  и҆з̾ гро́ба хрⷭ҇то́съ возгласи́въ воздви́же, и҆ дрꙋ́га  призва̀: славосло́вимъ є҆го̀ ꙗ҆́кѡ пресла́вна, да  мл҃твами пра́веднагѡ ла́зарѧ сп҃се́тъ дꙋ́шы на́шѧ. 
И҆ ны́нѣ: Пребл҃гослове́нна є҆сѝ, бцⷣе дв҃о:  Та́же, Славосло́вїе вели́кое, и҆ ѿпꙋ́стъ. (л. тп҃г) 
На лїтꙋргі́и бл҃жє́нна, пѣ́снь г҃-ѧ и҆ ѕ҃, на и҃.  По вхо́дѣ тропа́рь пра́здникꙋ. Сла́ва, и҆ ны́нѣ,  конда́къ. 
Вмѣ́стѡ трист҃а́гѡ пое́мъ: Є҆ли́цы во хрⷭ҇та̀  крⷭ҇ти́стесѧ, во хрⷭ҇та̀ ѡ҆блеко́стесѧ, а҆ллилꙋ́їа.  Прокі́менъ, гла́съ г҃: Гдⷭ҇ь просвѣще́нїе моѐ, и҆  сп҃си́тель мо́й, когѡ̀ оу҆бою́сѧ; Сті́хъ: Гдⷭ҇ь  защи́титель живота̀ моегѡ̀, ѿ когѡ̀ оу҆страшꙋ́сѧ:  А҆пⷭ҇лъ ко є҆вре́ѡмъ, зача́ло тл҃г, ѿ полꙋ̀:  Бра́тїе, црⷭ҇твїе непоколеби́мо: Коне́цъ: І҆и҃съ  хрⷭ҇то́съ вчера̀ и҆ дне́сь, то́йже и҆ во вѣ́ки.  А҆ллилꙋ́їа, гла́съ є҃: Гдⷭ҇ь воцр҃и́сѧ, въ лѣ́потꙋ  ѡ҆блече́сѧ. Сті́хъ: И҆́бо оу҆твердѝ вселе́ннꙋю,  ꙗ҆́же не подви́житсѧ. Є҆ѵⷢ҇лїе ѿ і҆ѡа́нна, зача́ло  л҃ѳ: Во вре́мѧ ѻ҆́но, бѣ̀ нѣ́кто болѧ́й ла́зарь.  Коне́цъ: И҆ ви́дѣвше ꙗ҆̀же сотворѝ і҆и҃съ,  вѣ́роваша въ него̀. Прича́стенъ: И҆з̾ оу҆́стъ  млⷣнєцъ, и҆ ссꙋ́щихъ соверши́лъ є҆сѝ хвалꙋ̀.  А҆ллилꙋ́їа, три́жды. 
На трапе́зѣ оу҆чрежда́емсѧ варе́нїемъ со  є҆ле́емъ, а҆́ще же и҆ и҆крꙋ̀ и҆́мамы, да да́стсѧ  коемꙋ́ждо бра́тꙋ по трѝ ѻ҆́нгїи, и҆ вїно̀ пїе́мъ. 
[зрѝ] Подоба́етъ вѣ́дати: А҆́ще хра́мъ пра́веднагѡ  ла́зарѧ: по ѻ҆бы́чной каѳі́смѣ полѷеле́й: Велича́нїе  ст҃и́тельское, и҆ ѱало́мъ: Оу҆слы́шите сїѧ̑ всѝ  ꙗ҆зы́цы: Та́же сѣда́ленъ и҆́же по г҃-й пѣ́сни. И҆  житїѐ ст҃а́гѡ ла́зарѧ, ѿ нїки́фора ѯанѳопꙋ́ла  напи́сано. Степє́нна, а҆нтїфѡ́нъ а҃-й, д҃-гѡ гла́са.  Прокі́менъ: Честна̀ пред̾ гдⷭ҇емъ: Сті́хъ: Что̀  возда́мъ гдⷭ҇ви: Всѧ́кое дыха́нїе: Є҆ѵⷢ҇лїе ѿ  і҆ѡа́нна, зача́ло л҃ѕ: А҆́зъ є҆́смь две́рь:  ѱало́мъ н҃. Стїхи́ра, гла́съ ѕ҃: Гдⷭ҇и, гла́съ  тво́й разрꙋшѝ: Канѡ́ны два̀, на д҃і: и҆ катава́сїа  в҃-гѡ канѡ́на. По г҃-й пѣ́сни сѣда́ленъ пра́здника. По  ѕ҃- й пѣ́сни конда́къ: Всѣ́хъ ра́дость: И҆ і҆́косъ.  И҆ про́чее послѣ́дованїе ꙗ҆́коже оу҆каза́сѧ. 


(л. тп҃г ѡ҆б.) 
Въ сꙋббѡ́тꙋ ва́їй ве́чера 
на ма́лѣй вече́рни поста́вимъ стїхѝ д҃, и҆ пое́мъ  настоѧ́щыѧ стїхи̑ры. Гла́съ ѕ҃: Подо́бенъ: Тридне́внѡ: 
Ѿ неѕло́бивыхъ млⷣнєцъ хрⷭ҇тѐ, на жребѧ́ти  сѣдѧ̀ прїѧ́лъ є҆сѝ побѣ́днꙋю пѣ́снь, грѧды́й ко  стрⷭ҇ти: трист҃ы́мъ пѣ́нїемъ ѿ а҆́гг҃лъ воспѣва́емый. 
Сѐ цр҃ь тво́й сїѡ́не, кро́токъ и҆ сп҃са́ѧй  грѧде́тъ на жребѧ́ти, врагѝ взыскꙋ́ѧй порази́ти въ  крѣ́пости: ра́дꙋйсѧ и҆ красꙋ́йсѧ съ ва́їемъ пра́зднꙋющи. 
Воспле́щимъ согла́снѡ вѣ́рнїи, вѣ̑тви  добродѣ́телей и҆ мы̀, ꙗ҆́кѡ ѻ҆́троцы ны́нѣ приносѧ́ще  хрⷭ҇тꙋ̀, и҆ семꙋ̀ бж҃е́ственныхъ дѣ́лъ распростре́мъ  ѡ҆дѣѧ̑нїѧ, и҆ та́инственнѡ сего̀ прїи́мемъ. 
Ва̑їа добродѣ́телей бра́тїе, принесе́мъ хрⷭ҇тꙋ̀  бг҃ꙋ грѧдꙋ́щемꙋ, на́съ ра́ди человѣ́чески пострада́ти  во́лею, бж҃ества̀ крѣ́постїю всѣ̑мъ безстра́стїе  дарова́ти. 
Сла́ва, и҆ ны́нѣ, подо́бенъ то́йже: На плеща́хъ  херꙋві́мскихъ ꙗ҆́кѡ бг҃ъ носи́мый, сѣда́етъ на жребѧ̀,  на́съ ра́ди на снѣ́дь грѧды́й хотѣ́нїемъ: прїиди́те  оу҆се́рднѡ сего̀ съ ва́їемъ воспои́мъ. 
На стїхо́внѣ, гла́съ в҃: 
Подо́бенъ: До́ме є҆ѵфра́ѳовъ: 
Свѣтли́сѧ сїѡ́не но́вый ва́їемъ, воспѣва́й со  ѻ҆́троки, сѐ цр҃ь тво́й сп҃са́ѧй къ стрⷭ҇ти грѧде́тъ. 
Сті́хъ: И҆з̾ оу҆́стъ млⷣнєцъ и҆ ссꙋ́щихъ  соверши́лъ є҆сѝ хвалꙋ̀. 
Весели́тесѧ а҆да́ме и҆ є҆́ѵо, съ прⷪ҇ро́ки, сѐ  призва́ти ва́съ стрⷭ҇тїю, гдⷭ҇ь прихо́дитъ. 
Сті́хъ: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ  твоѐ по все́й землѝ. (л. тп҃д) 
Горѣ̀ со ѻ҆ц҃е́мъ, и҆ дх҃омъ, а҆́гг҃льскꙋю  прїе́мый пѣ́снь, ѡ҆бнищава́етъ стра́ннѡ до́лѣ, и҆  ѻ҆́троческꙋю пѣ́снь прїе́млетъ. 
Сла́ва, и҆ ны́нѣ, подо́бенъ то́йже: Пою̀ твоѐ  стра́шное смотре́нїе стра́хомъ, є҆́же ѡ҆са́нна взыва́ю  тебѣ̀: мене́ бо грѧде́ши сп҃стѝ, бл҃гослове́нный гдⷭ҇и. 
Ны́нѣ ѿпꙋща́еши: Трист҃о́е. И҆ про́чее  ꙗ҆́коже ѻ҆бы́чай. 
И҆ тропарѝ, гла́съ а҃: Ѻ҆́бщее воскрⷭ҇нїе,  пре́жде твоеѧ̀ стрⷭ҇ти оу҆вѣрѧ́ѧ, и҆з̾ ме́ртвыхъ  воздви́глъ є҆сѝ ла́зарѧ хрⷭ҇тѐ бж҃е. тѣ́мже и҆ мы̀  ꙗ҆́кѡ ѻ҆́троцы побѣ́ды зна́мєнїѧ носѧ́ще, тебѣ̀  побѣди́телю сме́рти вопїе́мъ: ѡ҆са́нна въ вы́шнихъ,  бл҃гослове́нъ грѧды́й во и҆́мѧ гдⷭ҇не. 
И҆ дрꙋгі́й, гла́съ д҃: Спогре́бшесѧ тебѣ̀  креще́нїемъ хрⷭ҇тѐ бж҃е на́шъ, безсме́ртныѧ жи́зни  сподо́бихомсѧ воскрⷭ҇нїемъ твои́мъ, и҆ воспѣва́юще  зове́мъ: ѡ҆са́нна въ вы́шнихъ, бл҃гослове́нъ грѧды́й во  и҆́мѧ гдⷭ҇не. 
И҆ быва́етъ ѿпꙋ́стъ. И҆ вхо́димъ въ трапе́зꙋ. 
Въ сꙋббѡ́тꙋ ва́їй ве́чера, 
на вели́цѣй вече́рни, по предначина́тельномъ  ѱалмѣ̀, ѻ҆бы́чное стїхосло́вїе. Бл҃же́нъ мꙋ́жъ:  Каѳі́сма всѧ̀. На Гдⷭ҇и воззва́хъ, поста́вимъ  стїхѡ́въ і҃. И҆ пое́мъ стїхи̑ры самогла́сны є҃,  повторѧ́юще ѧ҆̀. 
Гла́съ ѕ҃: 
Дне́сь бл҃года́ть ст҃а́гѡ дх҃а на́съ собра̀, и҆  всѝ взе́мше крⷭ҇тъ тво́й глаго́лемъ, бл҃гослове́нъ  грѧды́й во и҆́мѧ гдⷭ҇не, ѡ҆са́нна въ вы́шнихъ. (л. тп҃д  ѡ҆б.) 
И҆мѣ́ѧй прⷭ҇то́лъ нб҃о, и҆ подно́жїе зе́млю, бг҃а  ѻ҆ц҃а̀ сло́во и҆ сн҃ъ соприсносꙋ́щный, на жребѧ́ти  безслове́снѣмъ смири́сѧ дне́сь, въ виѳа́нїю прише́дъ.  тѣ́мже дѣ́ти є҆врє́йскїѧ, вѣ̑тви рꙋка́ми держа́ще,  хва́лѧхꙋ гла́сомъ: ѡ҆са́нна въ вы́шнихъ, бл҃гослове́нъ  грѧды́й цр҃ь і҆и҃левъ. 
Прїиди́те и҆ мы̀ дне́сь ве́сь но́вый і҆и҃ль,  ꙗ҆́же ѿ ꙗ҆зы̑къ цр҃ковь, со прⷪ҇ро́комъ заха́рїею  возопїи́мъ: ра́дꙋйсѧ ѕѣлѡ̀ дщѝ сїѡ́нова, проповѣ́дꙋй  дщѝ і҆ерⷭ҇ли́мова: ꙗ҆́кѡ сѐ цр҃ь тво́й грѧде́тъ тебѣ̀  кро́токъ и҆ сп҃са́ѧй, и҆ всѣ́дый на жребѧ̀ ѻ҆́сле,  сы́на под̾ѧре́мнича: пра́зднꙋй ꙗ҆̀же дѣте́й, вѣ̑тви  рꙋка́ми держа́щи похвалѝ: ѡ҆са́нна въ вы́шнихъ,  бл҃гослове́нъ грѧды́й цр҃ь і҆и҃левъ. 
Честно́е воскрⷭ҇нїе твоѐ проѡбразꙋ́ѧ на́мъ,  воздви́глъ є҆сѝ оу҆ме́ршаго повелѣ́нїемъ твои́мъ,  бездыха́ннаго ла́зарѧ дрꙋ́га бл҃же, и҆з̾ гро́ба  четверодне́вна смердѧ́ща. тѣ́мже и҆ на жребѧ̀ возше́дъ  ѡ҆бра́знѡ, ꙗ҆́коже на колесни́цѣ носи́мь, ꙗ҆зы́ки  оу҆кротѣва́ѧ сп҃се. сегѡ̀ ра́ди и҆ хвале́нїе прино́ситъ  возлю́бленный і҆и҃ль и҆з̾ оу҆́стъ ссꙋ́щихъ, и҆  млⷣнєцъ неѕло́бивыхъ, зрѧ́щихъ тѧ̀ хрⷭ҇тѐ, входѧ́ща во  ст҃ы́й гра́дъ, пре́жде шестѝ дне́й па́схи. 
Пре́жде шестѝ дне́й па́схи прїи́де і҆и҃съ во  виѳа́нїю, и҆ пристꙋпи́ша къ немꙋ̀ оу҆ч҃нцы̀ є҆гѡ̀,  глаго́люще є҆мꙋ̀: гдⷭ҇и, гдѣ̀ хо́щеши, оу҆гото́ваемъ  тѝ ꙗ҆́сти па́схꙋ. ѻ҆́нъ же посла̀ и҆́хъ: и҆ди́те въ  пре́днюю ве́сь, и҆ ѡ҆брѧ́щете человѣ́ка, скꙋде́ль воды̀  носѧ́ща: послѣ́дꙋйте є҆мꙋ̀, и҆ до́мꙋ влады́цѣ рцы́те:  оу҆ч҃тль глаго́летъ, оу҆ тебѐ сотворю̀ па́схꙋ со  оу҆ч҃нкѝ мои́ми. 
Сла́ва, а҃-ю стїхи́рꙋ: Дне́сь бл҃года́ть ст҃а́гѡ  дх҃а: И҆ ны́нѣ, па́ки то́йже. Вхо́дъ. Свѣ́те  ти́хїй. Прокі́менъ: Гдⷭ҇ь воцр҃и́сѧ, въ лѣ́потꙋ  ѡ҆блече́сѧ. (л. тп҃є) 
Бытїѧ̀ чте́нїе. [Глава̀ м҃ѳ, ст. а҃-в҃і.] 
Призва̀ і҆а́кѡвъ сы́ны своѧ̑, и҆ речѐ и҆̀мъ:  собери́тесѧ, да возвѣщꙋ̀ ва́мъ, что̀ срѧ́щетъ ва́съ въ  послѣ̑днїѧ дни̑. Собери́тесѧ, и҆ послꙋ́шайте менѐ  сы́нове і҆а́кѡвли: послꙋ́шайте і҆и҃лѧ, послꙋ́шайте  ѻ҆тца̀ ва́шего. І҆ꙋ́до, тебѐ похва́лѧтъ бра́тїѧ твоѧ̑:  рꙋ́цѣ твоѝ на плещꙋ̀ вра̑гъ твои́хъ: покло́нѧтсѧ тебѣ̀  сы́нове ѻ҆тца̀ твоегѡ̀. Скѵ́менъ львѡ́въ і҆ꙋ́да, ѿ  лѣ́торасли сы́не мо́й возше́лъ є҆сѝ: возле́гъ  оу҆снꙋ́лъ є҆сѝ ꙗ҆́кѡ ле́въ, и҆ ꙗ҆́кѡ скѵ́менъ, кто̀  возбꙋ́дитъ є҆го̀; Не ѡ҆скꙋдѣ́етъ кнѧ́зь ѿ і҆ꙋ́ды, и҆  во́ждь ѿ чре́слъ є҆гѡ̀, до́ндеже прїи́дꙋтъ  ѿложє́наѧ є҆мꙋ̀: и҆ то́й ча́ѧнїе ꙗ҆зы́кѡвъ.  Привѧзꙋ́ѧй къ лозѣ̀ жребѧ̀ своѐ, и҆ къ ві́нничїю  жребца̀ ѻ҆слѧ́те своегѡ̀: и҆спере́тъ вїно́мъ ѻ҆де́ждꙋ  свою̀, и҆ кро́вїю гро́здїѧ ѡ҆дѣѧ́нїе своѐ.  Радостотво́рны ѻ҆́чи є҆гѡ̀ па́че вїна̀, и҆ бѣлы̀ зꙋ́бы  є҆гѡ̀ па́че млека̀. 
Прⷪ҇ро́чества софѡ́нїева чте́нїе. [Глава̀ г҃, ст.  д҃і- ѳ҃і.] 
Та́кѡ глаго́летъ гдⷭ҇ь: ра́дꙋйсѧ дщѝ сїѡ́нова  ѕѣлѡ̀, проповѣ́дꙋй дщѝ і҆ерⷭ҇ли́мова, весели́сѧ и҆  преꙋкраша́йсѧ ѿ всегѡ̀ се́рдца твоегѡ̀, дщѝ  і҆ерⷭ҇ли́млѧ. Ѿѧ́тъ гдⷭ҇ь непра̑вды твоѧ̑, и҆  и҆зба́вилъ тѧ̀ є҆́сть и҆з̾ рꙋкѝ вра̑гъ твои́хъ:  воцр҃и́тсѧ гдⷭ҇ь посредѣ̀ тебѐ, и҆ не оу҆́зриши ѕла̀  ктомꙋ̀. Во вре́мѧ ѻ҆́но рече́тъ гдⷭ҇ь і҆ерⷭ҇ли́мꙋ:  дерза́й сїѡ́не, да не ѡ҆слабѣ́ютъ рꙋ́цѣ твоѝ. Гдⷭ҇ь  бг҃ъ тво́й въ тебѣ̀, си́льный сп҃се́тъ тѧ̀: наведе́тъ на  тѧ̀ весе́лїе, и҆ ѡ҆бнови́тъ тѧ̀ въ любвѝ свое́й, и҆  возвесели́тсѧ ѡ҆ тебѣ̀ во оу҆краше́нїи, ꙗ҆́кѡ въ де́нь  пра́здника. И҆ соберꙋ̀ сотрє́ныѧ твоѧ̑: го́ре, кто̀  прїи́метъ на́нь поноше́нїе; Сѐ а҆́зъ сотворю̀ въ тебѣ̀,  тебѐ ра́ди, глаго́летъ гдⷭ҇ь, во вре́мѧ ѻ҆́но: и҆  спасꙋ̀ (л. тп҃є ѡ҆б.) оу҆тисне́ннꙋю, и҆ ѿринове́ннꙋю  прїимꙋ̀, и҆ положꙋ̀ ѧ҆̀ въ похвале́нїе, и҆ и҆мени́ты по  все́й землѝ. 
Прⷪ҇ро́чества заха́рїина чте́нїе. [Глава̀ ѳ҃, ст.  ѳ҃- є҃і.] 
Та́кѡ глаго́летъ гдⷭ҇ь: ра́дꙋйсѧ ѕѣлѡ̀ дщѝ  сїѡ́нѧ, проповѣ́дꙋй дщѝ і҆ерⷭ҇ли́млѧ: сѐ цр҃ь тво́й  грѧде́тъ тебѣ̀ првⷣнъ и҆ сп҃са́ѧй, то́й кро́токъ, и҆  всѣ́дъ на под̾ѧре́мника и҆ жребца̀ ю҆́на. И҆ потреби́тъ  колєсни́цы ѿ є҆фре́ма, и҆ ко́ни ѿ і҆ерⷭ҇ли́ма, и҆  потреби́тъ лꙋ́къ бра́нный, и҆ мно́жество, и҆ ми́ръ ѿ  ꙗ҆зы́кѡвъ: и҆ ѡ҆блада́етъ вода́ми ѿ мо́рѧ до мо́рѧ, и҆  ѿ рѣ́къ до и҆схо́дищъ землѝ. И҆ ты̀ въ кро́ви  завѣ́та твоегѡ̀, и҆спꙋсти́лъ є҆сѝ оу҆́зники твоѧ̑ ѿ  ро́ва не и҆мꙋ́ща воды̀. Сѧ́дите въ твердѣ́лехъ свѧ́зани  со́нмища, и҆ за є҆ди́нъ де́нь прише́льствїѧ твоегѡ̀  сꙋгꙋ́бѡ возда́мъ тѝ. Зане́же напрѧго́хъ тѧ̀ себѣ̀  і҆ꙋ́до ꙗ҆́кѡ лꙋ́къ, и҆спо́лнихъ є҆фре́ма, и҆ воздви́гнꙋ  ча̑да твоѧ̑ сїѡ́не на ча̑да є҆́ллинска, и҆ ѡ҆сѧжꙋ́ тѧ  ꙗ҆́кѡ ме́чь ра́тника. И҆ гдⷭ҇ь на ни́хъ ꙗ҆ви́тсѧ, и҆  и҆зы́детъ ꙗ҆́кѡ мо́лнїѧ стрѣла̀ є҆гѡ̀: и҆ гдⷭ҇ь бг҃ъ  вседержи́тель въ трꙋбꙋ̀ вострꙋ́битъ, и҆ по́йдетъ въ  шꙋ́мѣ преще́нїѧ своегѡ̀. Гдⷭ҇ь вседержи́тель защити́тъ  и҆̀хъ. 
На лїті́и стїхи̑ры самогла́сны, гла́съ а҃: 
Всест҃ы́й дх҃ъ, а҆пⷭ҇лы наꙋчи́вый глаго́лати  и҆ны́ми стра́нными ѧ҆зы́ки, то́й дѣ́темъ є҆врє́йскимъ  неискꙋсоѕлѡ́бнымъ повелѣва́етъ зва́ти: ѡ҆са́нна въ  вы́шнихъ, бл҃гослове́нъ грѧды́й цр҃ь і҆и҃левъ. 
Собезнача́льный и҆ соприсносꙋ́щный, сн҃ъ и҆ сло́во  ѻ҆́ч҃ее, на жребѧ́ти безслове́сномъ сѣдѧ̀, прїи́де  дне́сь во гра́дъ і҆ерⷭ҇ли́мъ: є҆гѡ́же херꙋві́ми со  стра́хомъ зрѣ́ти не мо́гꙋтъ, дѣ́ти восхвали́ша, съ  ва́їемъ и҆ вѣ́твьми, хвалꙋ̀ та́инственнѡ воспѣва́юще:  ѡ҆са́нна въ вы́шнихъ, (л. тп҃ѕ) ѡ҆са́нна сн҃ꙋ дв҃довꙋ,  прише́дшемꙋ сп҃стѝ ѿ пре́лести ве́сь ро́дъ на́шъ. 
Пре́жде шестѝ дне́й па́схи, гла́съ тво́й  оу҆слы́шасѧ гдⷭ҇и, во глꙋбина́хъ а҆́довыхъ: тѣ́мже и҆  ла́зарѧ четверодне́вна воздви́глъ є҆сѝ. дѣ́ти же  є҆врє́йскїѧ взыва́хꙋ: ѡ҆са́нна бж҃е на́шъ, сла́ва  тебѣ̀. 
Гла́съ в҃: Входѧ́щꙋ тѝ гдⷭ҇и во ст҃ы́й гра́дъ, на  жребѧ́ти сѣдѧ̀, потща́лсѧ є҆сѝ прїитѝ на стрⷭ҇ть, да  соверши́ши зако́нъ и҆ прⷪ҇ро́ки. дѣ́ти же є҆врє́йскїѧ  воскрⷭ҇нїѧ побѣ́дꙋ предвозвѣща́юще, срѣта́хꙋ тѧ̀ съ  вѣ́твьми и҆ ва́їемъ, глаго́люще: бл҃гослове́нъ є҆сѝ  сп҃се, поми́лꙋй на́съ. 
Сла́ва тебѣ̀ хрⷭ҇тѐ, въ вы́шнихъ сѣдѧ́щемꙋ на  прⷭ҇то́лѣ, и҆ ны́нѣ ча́емомꙋ съ чⷭ҇тны́мъ твои́мъ  крⷭ҇то́мъ. тѣ́мже весели́тсѧ дщѝ сїѡ́нова, ра́дꙋютсѧ  ꙗ҆зы́цы земні́и, вѣ̑тви держа́тъ дѣ́ти, ри̑зы же  оу҆ч҃нцы̀, и҆ всѧ̀ вселе́ннаѧ наꙋчи́сѧ вопи́ти тебѣ̀:  бл҃гослове́нъ є҆сѝ сп҃се, поми́лꙋй на́съ. 
Сла́ва и҆ ны́нѣ, гла́съ г҃: Пре́жде шестѝ дне́й  бытїѧ̀ па́схи, прїи́де і҆и҃съ во виѳа́нїю, воззва́ти  оу҆ме́рша четверодне́вна ла́зарѧ, и҆ проповѣ́дати  воскрⷭ҇нїе. срѣто́ша же є҆го̀ и҆ жєны̀, ма́рѳа и҆  марі́а сєстры̀ ла́зарєвы, вопїю́ще къ немꙋ̀: гдⷭ҇и,  а҆́ще бы є҆сѝ бы́лъ здѣ̀, не бы̀ оу҆́мерлъ бра́тъ  на́шъ. тогда̀ глаго́ла къ ни̑мъ: не предреко́хъ ли ва́мъ:  вѣ́рꙋѧй въ мѧ̀, а҆́ще и҆ оу҆́мретъ, жи́въ бꙋ́детъ:  покажи́те мѝ, гдѣ̀ положи́сте є҆го̀; и҆ вопїѧ́ше къ  немꙋ̀ зижди́тель всѣ́хъ: ла́заре, грѧдѝ во́нъ. 
И҆ ѻ҆бы̑чныѧ лїті́и мл҃твы въ па́перти. 
На стїхо́внѣ стїхи̑ры самогла́сны, гла́съ и҃: 
Ра́дꙋйсѧ и҆ весели́сѧ гра́де сїѡ́не, красꙋ́йсѧ и҆  ра́дꙋйсѧ цр҃кве бж҃їѧ: се́ бо цр҃ь тво́й прїи́де въ  пра́вдѣ, на жребѧ́ти сѣдѧ̀, ѿ дѣте́й воспѣва́емый:  ѡ҆са́нна въ (л. тп҃ѕ ѡ҆б.) вы́шнихъ, бл҃гослове́нъ  є҆сѝ, и҆мѣ́ѧй мно́жество щедро́тъ, поми́лꙋй на́съ. 
Сті́хъ: И҆з̾ оу҆́стъ младе́нєцъ и҆ ссꙋ́щихъ  соверши́лъ є҆сѝ хвалꙋ̀. 
Прїи́де сп҃съ дне́сь во гра́дъ і҆ерⷭ҇ли́мъ,  и҆спо́лнити писа́нїе, и҆ всѝ прїѧ́ша въ рꙋ́ки ва̑їа:  ри̑зы же подстила́хꙋ є҆мꙋ̀, вѣ́дꙋще, ꙗ҆́кѡ то́й  є҆́сть бг҃ъ на́шъ, є҆мꙋ́же херꙋві́ми вопїю́тъ  непреста́ннѡ: ѡ҆са́нна въ вы́шнихъ, бл҃гослове́нъ є҆сѝ,  и҆мѣ́ѧй мно́жество щедро́тъ поми́лꙋй на́съ. 
Сті́хъ: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ  твоѐ по все́й землѝ. 
На херꙋві́мѣхъ носи́мый, и҆ пѣва́емый ѿ  серафі̑мъ, возсѣ́лъ є҆сѝ на жребѧ̀ дв҃дски бл҃же: и҆  дѣ́ти тѧ̀ воспѣва́хꙋ бг҃олѣ́пнѡ, і҆ꙋде́є же хꙋ́лѧхꙋ  беззако́ннѡ: стро́потное ꙗ҆зы́кѡвъ, сѣда́лище жребца̀  проѡбразова́ше, и҆з̾ невѣ́рїѧ въ вѣ́рꙋ претворѧ́емое.  сла́ва тебѣ̀ хрⷭ҇тѐ, є҆ди́не млⷭ҇тиве и҆  чл҃вѣколю́бче. 
Сла́ва, гла́съ ѕ҃: Дне́съ бл҃года́ть ст҃а́гѡ дх҃а  на́съ собра̀: 
И҆ ны́нѣ, па́ки то́йже. Ны́нѣ ѿпꙋща́еши:  Трист҃о́е, и҆ про́чее по ѻ҆бы́чаю. И҆ глаго́лемъ  тропа́рь ѿпꙋсти́тельный, гла́съ а҃: Ѻ҆́бщее  воскрⷭ҇нїе: Два́жды. И҆́нъ тропа́рь, гла́съ д҃:  Спогре́бшесѧ тебѣ̀: є҆ди́ножды. и҆ Бꙋ́ди и҆́мѧ  гдⷭ҇не: г҃. И҆ ѱало́мъ: Бл҃гословлю̀ гдⷭ҇а: И҆  предложи́тсѧ чте́нїе. Сло́во торже́ственное пра́здника. 
Въ недѣ́лю цвѣтоно́сїѧ. 
На оу҆́трени, на Бг҃ъ гдⷭ҇ь, тропарѧ̀ ѻ҆́ба:  Ѻ҆́бщее воскрⷭ҇нїе: два́жды. Сла́ва, и҆ ны́нѣ:  Спогре́бшесѧ тебѣ̀ кр҃ще́нїемъ: 
По а҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Съ вѣ́твьми оу҆́мнѡ ѡ҆чище́ни дꙋша́ми, ꙗ҆́коже  дѣ́ти хрⷭ҇та̀ восхва́лимъ вѣ́рнѡ, велегла́снѡ зовꙋ́ще  влⷣцѣ: (л. тп҃з) бл҃гослове́нъ є҆сѝ сп҃се въ мі́ръ  прише́дый, сп҃стѝ а҆да́ма ѿ дре́внїѧ клѧ́твы, дх҃о́внѡ  бы́въ чл҃вѣколю́бче но́вый а҆да́мъ, ꙗ҆́коже  бл҃говоли́лъ є҆сѝ: всѧ̑ сло́ве къ поле́зномꙋ  оу҆стро́ивый, сла́ва тебѣ̀. 
Сла́ва, и҆ ны́нѣ, и҆ны́й сѣда́ленъ, гла́съ д҃.  Подо́бенъ: Ꙗ҆ви́лсѧ є҆сѝ: 
Четверодне́вна ла́зарѧ ѿ гро́ба возста́вивый  гдⷭ҇и, всѧ̑ наꙋчи́лъ є҆сѝ вопи́ти съ ва́їемъ и҆  вѣ́твьми тебѣ̀: бл҃гослове́нъ є҆сѝ грѧды́й. 
И҆ чте́нїе во є҆ѵⷢ҇лїи толково́мъ і҆ѡа́нна  златоꙋ́стагѡ. 
По в҃-мъ стїхосло́вїи сѣда́ленъ, гла́съ д҃.  Подо́бенъ: Оу҆диви́сѧ: 
Над̾ дрꙋ́гомъ твои́мъ хрⷭ҇тѐ сле́зы то́чиши  та́йнѡ, и҆ воздвиза́еши и҆з̾ ме́ртвыхъ ла́зарѧ лежа́ща  ме́ртва, въ не́мже сострада́нїе показа́лъ є҆сѝ  чл҃вѣколю́бнѡ: оу҆вѣ́дѣвше же твоѐ прише́ствїе  і҆и҃се, мно́жество младе́нєцъ и҆зыдо́ша дне́сь, въ  рꙋка́хъ ва̑їа держа́ще, ѡ҆са́нна тебѣ̀ взыва́юще:  бл҃гослове́нъ є҆сѝ, во є҆́же мі́ръ сп҃стѝ прише́дый. 
Сла́ва, и҆ ны́нѣ, и҆ны́й сѣда́ленъ, гла́съ а҃. 
Подо́бенъ: Ка́мени запеча́танꙋ: 
Восхвали́те согла́снѡ лю́дїе и҆ ꙗ҆зы́цы: цр҃ь бо  а҆́гг҃льскїй взы́де ны́нѣ на жребѧ̀, и҆ грѧде́тъ хотѧ́й  на крⷭ҇тѣ̀ порази́ти врагѝ, ꙗ҆́кѡ си́ленъ. сегѡ̀ ра́ди  и҆ дѣ́ти съ ва́їемъ взыва́ютъ пѣ́снь: сла́ва тебѣ̀  прише́дшемꙋ побѣди́телю: сла́ва тебѣ̀ сп҃сꙋ хрⷭ҇тꙋ̀:  сла́ва тебѣ̀ бл҃гослове́нномꙋ, є҆ди́номꙋ бг҃ꙋ на́шемꙋ. 
И҆ чте́нїе тогѡ́же сло́ва. 
Та́же полѷеле́й. 
И҆ по полѷеле́и сѣда́ленъ, гла́съ и҃. Подо́бенъ:  Повелѣ́нное: 
На прⷭ҇то́лѣ херꙋві́мстѣ, и҆ на жребѧ́ти  возсѣ́дъ на́съ ра́ди, и҆ къ стрⷭ҇ти во́льнѣй дости́гъ,  дне́сь слы́шитъ дѣте́й возглаша́ющихъ, ѡ҆са́нна,  наро́дѡвъ вопїю́щихъ: (л. тп҃з ѡ҆б.) сн҃е дв҃довъ,  оу҆скорѝ сп҃стѝ, и҆̀хже созда́лъ є҆сѝ,  бл҃гослове́нне і҆и҃се: на сїе́ бо прише́лъ є҆сѝ, да  разꙋмѣ́емъ сла́вꙋ твою̀. 
Сла́ва, и҆ ны́нѣ, па́ки то́йже. И҆ чте́нїе твори́мъ  ѡ҆ пра́здницѣ, Сло́во кѵ́ръ а҆ндре́а кри́тскагѡ. Та́же,  степє́нна, пе́рвый а҆нтїфѡ́нъ д҃-гѡ гла́са. 
Прокі́менъ, гла́съ д҃: И҆з̾ оу҆́стъ младе́нєцъ  и҆ ссꙋ́щихъ соверши́лъ є҆сѝ хвалꙋ̀. Сті́хъ: Гдⷭ҇и  гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.  Всѧ́кое дыха́нїе: Є҆ѵⷢ҇лїе ѿ матѳе́а, зача́ло  п҃г. Воскрⷭ҇нїе хрⷭ҇то́во: не глаго́лемъ. Но а҆́бїе  ѱало́мъ н҃. Та́же і҆ере́й взе́мъ кади́ло, кади́тъ  крⷭ҇тоѡбра́знѡ, глаго́лѧ мл҃твꙋ на бл҃гослове́нїе  ва́їа. 
Дїа́конъ: Гдⷭ҇ꙋ помо́лимсѧ. 
Мы́ же: Гдⷭ҇и поми́лꙋй. 
Гдⷭ҇и бж҃е на́шъ, сѣдѧ́й на херꙋві́мѣхъ,  возста́вивый си́лꙋ твоегѡ̀ сн҃а, гдⷭ҇а на́шегѡ і҆и҃са  хрⷭ҇та̀, да сп҃се́тъ мі́ръ крⷭ҇то́мъ, и҆ погребе́нїемъ,  и҆ воскрⷭ҇нїемъ свои́мъ: є҆го́же и҆ ны́нѣ прише́дша во  і҆ерⷭ҇ли́мъ на во́льнꙋю стрⷭ҇ть, лю́дїе сѣдѧ́щїи во  тьмѣ̀, и҆ сѣ́ни сме́ртнѣй, прїе́мше воскрⷭ҇нїѧ  зна́мєнїѧ, вѣ̑тви древе́съ, и҆ ва̑їа фі̑нїкъ,  воскрⷭ҇нїе зна́менꙋюще срѣто́ша. Са́мъ влⷣко и҆ на́съ  по подража́нїю ѻ҆́нѣхъ, въ предпра́зднственный се́й  де́нь, ва̑їа и҆ вѣ̑тви древе́съ въ рꙋка́хъ носѧ́щихъ  соблюдѝ и҆ сохранѝ. Да ꙗ҆́коже ѻ҆́нїи наро́ди и҆  дѣ́ти ѡ҆са́нна тебѣ̀ приноша́хꙋ, и҆ мы̀ та́кожде въ  пѣ́снехъ и҆ пѣ́нїихъ дх҃о́вныхъ, животворѧ́щагѡ и҆  тридне́внагѡ воскрⷭ҇нїѧ дости́гнемъ, въ то́мже хрⷭ҇тѣ̀  і҆и҃сѣ гдⷭ҇ѣ на́шемъ: съ ни́мже бл҃гослове́нъ є҆сѝ,  съ прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Є҆гда́ же цѣлꙋ́ютъ бра́тїѧ є҆ѵⷢ҇лїе, раздава́етъ  и҆гꙋ́менъ ва̑їа. (л. тп҃и) 
Сла́ва, гла́съ в҃: Дне́сь хрⷭ҇то́съ вхо́дитъ во  гра́дъ виѳа́нїю, на жребѧ́ти сѣдѧ́й, безслове́сїе  разрѣша́ѧ ꙗ҆зы́къ ѕлѣ́йшее, дре́вле свирѣ́пѣющее. 
И҆ ны́нѣ, па́ки то́йже. Та́же, Поми́лꙋй мѧ̀ бж҃е:  Стїхи́ра, гла́съ ѕ҃: Дне́сь бл҃года́ть ст҃а́гѡ дх҃а  на́съ собра̀: Посе́мъ мл҃тва: Сп҃сѝ бж҃е лю́ди:  Гдⷭ҇и поми́лꙋй, в҃і. 
И҆ по возгла́сѣ, канѡ́нъ: і҆рмосы̀ по два́жды,  тропарѝ на в҃і. Катава́сїа, і҆рмо́съ, ѻ҆́ба ли̑ка:  Творе́нїе господи́на космы̀, є҆гѡ́же краегране́сїе:  Ѡ҆са́нна хрⷭ҇то́с є҆ѵⷢ҇логиме́нос ѳео́с. Гла́съ  д҃. 
Пѣ́снь а҃. 
[Ѡ] І҆рмо́съ: Ꙗ҆ви́шасѧ и҆сто́чницы бе́здны  вла́ги неприча́стны, и҆ ѿкры́шасѧ мо́рѧ волнꙋ́ющасѧ  ѡ҆снова̑нїѧ бꙋ́рею: ма́нїемъ бо запрети́лъ є҆сѝ є҆мꙋ̀,  и҆зрѧ́дныѧ же лю́ди спа́слъ є҆сѝ. пою́щыѧ побѣ́днꙋю  пѣ́снь тебѣ̀ гдⷭ҇и. 
[С] И҆з̾ оу҆́стъ младе́нєцъ неѕло́бивыхъ, и҆  ссꙋ́щихъ, хвалꙋ̀ твои́хъ ра̑бъ соверши́лъ є҆сѝ,  разрꙋши́ти сꙋпоста́та, и҆ ѿмсти́ти стра́стїю крⷭ҇та̀,  паде́нїе дре́внѧгѡ а҆да́ма, дре́вомъ же воскр҃си́ти  сего̀, пою́ща побѣ́днꙋю пѣ́снь тебѣ̀ гдⷭ҇и. 
[А] Хвале́нїе цр҃ковь прпⷣбныхъ, живꙋ́щемꙋ въ  сїѡ́нѣ, тебѣ̀ хрⷭ҇тѐ прино́ситъ: ѡ҆ тебѣ́ же і҆и҃ль  творцѣ̀ свое́мъ ра́дꙋетсѧ, и҆ го́ры ꙗ҆зы́цы  противоѡбра́знїи каменосерде́чнїи, ѿ лица̀ твоегѡ̀  возвесели́шасѧ, пою́ще побѣ́днꙋю пѣ́снь тебѣ̀ гдⷭ҇и. 
Катава́сїа: Ꙗ҆ви́шасѧ и҆сто́чницы: 
Пѣ́снь г҃. 
[Н] І҆рмо́съ: Точа́щїй краесѣко́мый повелѣ́нїемъ  твои́мъ, тве́рдый сса́ша ка́мень і҆и҃льтестїи лю́дїе.  ка́мень же ты̀ є҆сѝ хрⷭ҇тѐ и҆ жи́знь, на не́мже  оу҆тверди́сѧ цр҃ковь зовꙋ́щаѧ: ѡ҆са́нна бл҃гослове́нъ  є҆сѝ грѧды́й. 
[Н] Мертвеца̀ четверодне́вна повелѣ́нїемъ  твои́мъ, и҆з̾ ме́ртвыхъ съ тре́петомъ а҆́дъ и҆спꙋстѝ  ла́зарѧ. воскрⷭ҇нїе бо (л. тп҃и ѡ҆б.) ты̀ хрⷭ҇тѐ и҆  жи́знь, въ не́мже оу҆тверди́сѧ цр҃ковь зовꙋ́щи: ѡ҆са́нна  бл҃гослове́нъ є҆сѝ грѧды́й. 
[А] Воспо́йте лю́дїе бг҃олѣ́пнѡ въ сїѡ́нѣ, и҆  мл҃твꙋ воздади́те хрⷭ҇тꙋ̀ во і҆ерⷭ҇ли́мѣ, са́мъ грѧде́тъ  во сла́вѣ со ѻ҆́бластїю: въ не́мже оу҆тверди́сѧ  цр҃ковь зовꙋ́щи: ѡ҆са́нна бл҃гослове́нъ є҆сѝ грѧды́й. 
Ѵ҆пакоѝ, гла́съ ѕ҃: Съ вѣ́твьми воспѣ́вше  пре́жде, съ древесы̀ послѣдѝ ꙗ҆́ша хрⷭ҇та̀ бг҃а,  небл҃года́рнїи і҆ꙋде́є. мы́ же вѣ́рою непрело́жною  при́снѡ почита́юще ꙗ҆́кѡ бл҃годѣ́телѧ, вы́нꙋ вопїе́мъ  є҆мꙋ̀: бл҃гослове́нъ є҆сѝ грѧды́й а҆да́ма воззва́ти. 
И҆ чте́нїе пра́здника. 
Пѣ́снь д҃. 
[Х] І҆рмо́съ: Хрⷭ҇то́съ грѧды́й ꙗ҆́вственнѡ бг҃ъ  на́шъ, прїи́детъ и҆ не закосни́тъ, ѿ горы̀  прїѡсѣне́нныѧ ча́щи, ѻ҆трокови́цы ражда́ющїѧ  неискꙋсомꙋ́жныѧ, прⷪ҇ро́къ дре́вле глаго́летъ. тѣ́мъ  всѝ вопїе́мъ: сла́ва си́лѣ твое́й гдⷭ҇и. 
[Р] Да то́чатъ весе́лїе крѣ́пкое масти́тельное,  го́ры, и҆ всѝ хо́лми, и҆ древа̀ дꙋбра̑внаѧ да  взыгра́ютъ: хрⷭ҇та̀ хвали́те ꙗ҆зы́цы, и҆ томꙋ̀ всѝ  лю́дїе ра́дꙋющесѧ возопі́йте: сла́ва си́лѣ твое́й гдⷭ҇и. 
[І] Крѣ́постїю црⷭ҇твꙋѧй вѣ́ки гдⷭ҇ь, ѡ҆блече́нъ  прїи́детъ, сегѡ̀ красоты́ же и҆ сла́вы, несравне́нно  є҆́сть бл҃голѣ́пїе въ сїѡ́нѣ. тѣ́мже всѝ вопїе́мъ:  сла́ва си́лѣ твое́й гдⷭ҇и. 
[С] Пѧ́дїю и҆змѣ́ривый нб҃о, дла́нїю же зе́млю,  гдⷭ҇ь прїи́де, сїѡ́нъ бо и҆збра̀, въ не́мже жи́ти и҆  црⷭ҇твовати и҆зво́ли, и҆ возлюбѝ лю́ди вѣ́рнѡ  вопїю́щыѧ: сла́ва си́лѣ твое́й гдⷭ҇и. 
Пѣ́снь є҃. 
[Т] І҆рмо́съ: На го́рꙋ сїѡ́нъ взы́ди  бл҃говѣствꙋ́ѧй, и҆ і҆ерⷭ҇ли́мꙋ проповѣ́дꙋѧй, въ  крѣ́пости вознестѝ гла́съ: пресла̑внаѧ глаго́лашасѧ ѡ҆  тебѣ̀ гра́де бж҃їй. ми́ръ на і҆и҃лѧ, и҆ сп҃се́нїе  ꙗ҆зы́кѡмъ. (л. тп҃ѳ) 
[О] Въ вы́шнихъ сѣдѧ́й на херꙋві́мѣхъ бг҃ъ, и҆  призира́ѧй на смирє́нныѧ,то́й грѧде́тъ во сла́вѣ со  ѻ҆́бластїю, и҆ и҆спо́лнѧтсѧ всѧ́чєскаѧ бж҃е́ственныѧ  хвалы̀ є҆гѡ̀. ми́ръ на і҆и҃лѧ, и҆ сп҃се́нїе ꙗ҆зы́кѡмъ. 
[С] Сїѡ́не бж҃їй, горо̀ ст҃а́ѧ, и҆ і҆ерⷭ҇ли́ме,  ѻ҆́крестъ ѻ҆́чи твоѝ возведѝ, и҆ ви́ждь сѡ́браннаѧ  ча̑да твоѧ̑ въ тебѣ̀: се́ бо прїидо́ша и҆здале́ча,  поклони́тисѧ цр҃ю̀ твоемꙋ̀. ми́ръ на і҆и҃лѧ, и҆ сп҃се́нїе  ꙗ҆зы́кѡмъ. 
Пѣ́снь ѕ҃. 
[Е] І҆рмо́съ: Возопи́ша съ весе́лїемъ првⷣныхъ  дꙋ́си: ны́нѣ мі́рꙋ завѣ́тъ но́вый завѣща́етсѧ, и҆  кропле́нїемъ да ѡ҆бновѧ́тсѧ лю́дїе, бж҃їѧ кро́ве. 
[Ѵ] Прїимѝ і҆и҃лю бж҃їе црⷭ҇тво, и҆ пребыва́ѧй во  тьмѣ̀, свѣ́тъ да оу҆́зритъ вели́кїй, и҆ кропле́нїемъ  да ѡ҆бновѧ́тсѧ лю́дїе, бж҃е́ственныѧ кро́ве. 
[Л] Разрѣше́ны своѧ̑ ю҆́зники сїѡ́не и҆спꙋстѝ,  и҆ ѿ ро́ва невѣ́дѣнїѧ безво́дна и҆зведѝ, и҆  кропле́нїемъ да ѡ҆бновѧ́тсѧ лю́дїе, бж҃е́ственныѧ кро́ве. 
Конда́къ, самогла́сенъ, гла́съ ѕ҃: На прⷭ҇то́лѣ  на нб҃сѝ, на жребѧ́ти на землѝ носи́мый хрⷭ҇тѐ бж҃е,  а҆́гг҃лѡвъ хвале́нїе, и҆ дѣте́й воспѣва́нїе прїѧ́лъ  є҆сѝ зовꙋ́щихъ тѝ: бл҃гослове́нъ є҆сѝ грѧды́й  а҆да́ма воззва́ти. 
І҆́косъ: Поне́же а҆́да свѧза́лъ є҆сѝ  безсме́ртне, и҆ сме́рть оу҆мертви́лъ є҆сѝ, и҆ мі́ръ  воскр҃си́лъ є҆сѝ, съ ва́їами младе́нцы восхвалѧ́хꙋ тѧ̀  хрⷭ҇тѐ, ꙗ҆́кѡ побѣди́телѧ, зовꙋ́ще тѝ дне́сь:  ѡ҆са́нна сн҃ꙋ дв҃довꙋ. не ктомꙋ́ бо, речѐ, закла́ни  бꙋ́дꙋтъ младе́нцы, за млⷣнца мр҃і́ина: но за всѧ̑  младе́нцы и҆ ста́рцы, є҆ди́нъ распина́ешисѧ. не ктомꙋ̀  на на́съ вмѣсти́тсѧ ме́чь: твоѧ̑ бо ре́бра прободꙋ́тсѧ  копїе́мъ. тѣ́мже ра́дꙋющесѧ глаго́лемъ: бл҃гослове́нъ  грѧды́й а҆да́ма воззва́ти. (л. тп҃ѳ ѡ҆б.) 
Сѷнаѯа́рїй. Стїхѝ: 
На жребѧ̀ всѣ́дъ сло́вомъ простры́й нб҃о: 
Человѣ́ки взыскꙋ́ѧй, разрѣши́ти безслове́сїѧ. 
Въ сі́й де́нь, сла́вный и҆ пресвѣ́тлый пра́здникъ  ва́їй пра́зднꙋемъ, вины̀ ра́ди сицевы́ѧ: по воста́нїи  ла́заревѣ и҆з̾ ме́ртвыхъ, мно́зи ви́дѣвше бы́вшее,  вѣ́ровахꙋ во хрⷭ҇та̀. и҆ оу҆́бѡ оу҆твержда́етсѧ сꙋ́дъ  і҆ꙋде́йскою со́нмицею, хрⷭ҇та́ же, и҆ самаго̀ оу҆би́ти  ла́зарѧ. Бѣ́гаетъ оу҆́бѡ і҆и҃съ мѣ́сто ѕло́бѣ даѧ̀,  і҆ꙋдє́и же въ пра́здникъ па́схи оу҆би́ти є҆го̀  поꙋче́нїе положи́ша. И҆ вре́мени бѣ́гства да́нꙋ бы́вшꙋ  до́лгꙋ, пре́жде шестѝ дне́й па́схи, глаго́летъ, прїи́де  і҆и҃съ во виѳа́нїю, и҆дѣ́же бѣ̀ ла́зарь оу҆ме́рый: и҆  та́мѡ ѡ҆бѣ́дꙋ бы́вшꙋ, ꙗ҆дѧ́ше съ ни́мъ и҆ ла́зарь:  сестра́ же є҆гѡ̀ марі́а на хрⷭ҇то́вѣ но́зѣ мѵ́ро  и҆злива́ше. И҆ наꙋ́трїе посыла́етъ оу҆ч҃нкѝ своѧ̑  привестѝ ѻ҆сли́цꙋ и҆ жребѧ̀. И҆ и҆мѣ́ѧй прⷭ҇то́лъ  нб҃о, всѣ́дъ на жребѧ̀, вхо́дитъ во і҆ерⷭ҇ли́мъ: дѣ́ти  же є҆врє́йскїѧ и҆ са́ми подстила́хꙋ є҆мꙋ̀ ри̑зы своѧ̑  и҆ вѣ̑тви фі́нїкѡвъ, ѻ҆́выѧ оу҆́бѡ рѣ́жꙋще, дрꙋгі̑ѧ  же и҆ въ рꙋка́хъ носѧ́ще, вопїѧ́хꙋ є҆мꙋ̀ предсыла́юще:  ѡ҆са́нна сн҃ꙋ дв҃довꙋ, бл҃гослове́нъ грѧды́й во и҆́мѧ  гдⷭ҇не, цр҃ь і҆и҃левъ. Сїе́ же бы́сть, ѻ҆́нѣхъ ѧ҆зы́ки  подви́гшꙋ всест҃о́мꙋ дх҃ꙋ, въ сла́вꙋ и҆ бл҃гохвале́нїе  хрⷭ҇то́во. Ꙗ҆влѧ́хꙋ же хрⷭ҇то́вꙋ на сме́рть побѣ́дꙋ  ва́їами, сі́есть, вѣ́твьми: ва́їа бо оу҆ є҆вре́ѡвъ  вѣ́твь мѧ́гкаѧ глаго́летсѧ. Ѻ҆бы́чай бо бѧ́ше, ꙗ҆́кѡ  побѣди́телє по́двигѡвъ, и҆лѝ бра́нїй нѣ́кїихъ,  вѣ́твьми древе́съ присноцвѣтꙋ́щихъ, въ побѣ́дныхъ  провожде́нїихъ почита́еми, и҆ ѡ҆бводи́ми бѧ́хꙋ.  Гада́тельственнѡ же зна́меноваше жребе́цъ, сꙋ́щыѧ ны̀ ѿ  ꙗ҆зы̑къ лю́ди, на не́мже всѣ́дъ хрⷭ҇то́съ, и҆  препочи́въ, ѡ҆долѣ́тель и҆ побѣди́тель, цр҃ь же всеѧ̀  землѝ нарече́сѧ. Ѡ҆ се́мъ пра́здницѣ и҆ прⷪ҇ро́къ  глаго́лаше заха́рїѧ глаⷡ҇ ѳ҃, ст. ѳ҃: ра́дꙋйсѧ ѕѣлѡ̀  дщѝ сїѡ́нова, сѐ цр҃ь тво́й грѧде́тъ тебѣ̀ кро́токъ,  и҆ всѣ́дъ на под̾ѧре́мника и҆ жребца̀ ѻ҆́слѧ сы́на  под̾ѧре́мнича. И҆ дв҃дъ па́ки ѡ҆ дѣ́техъ: и҆з̾  оу҆́стъ младе́нєцъ и҆ ссꙋ́щихъ соверши́лъ є҆сѝ  хвалꙋ̀. Но входѧ́щꙋ, речѐ, хрⷭ҇тꙋ̀ потрѧсе́сѧ (л. т҃ч)  ве́сь і҆ерⷭ҇ли́мъ: и҆ во ѿмще́нїе наро́ди ѿ  а҆рхїерє́и поѡщре́ни бы́вше, смотрѧ́хꙋ є҆го̀ оу҆би́ти:  то́й же таѧ́шесѧ кры́ѧсѧ, и҆ ꙗ҆влѧ́ѧсѧ, при́тчами  глаго́лаше и҆̀мъ. Неизрече́ннымъ твои́мъ милосе́рдїемъ  хрⷭ҇тѐ бж҃е на́шъ, побѣди́тели ны̀ безслове́сныхъ  страсте́й сотворѝ, и҆ твою̀ свѣ́тлꙋю на сме́рть  побѣ́дꙋ: ꙗ҆́сное же и҆ живоно́сное воскрⷭ҇нїе ви́дѣти  сподо́би, и҆ поми́лꙋй на́съ ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Пѣ́снь з҃. 
[О] І҆рмо́съ: Сп҃сы́й во ѻ҆гнѝ а҆враа̑мскїѧ  твоѧ̑ ѻ҆́троки, и҆ халдє́и оу҆би́въ, ꙗ҆̀же пра́вда  пра́веднѡ оу҆ловлѧ́ше, препѣ́тый гдⷭ҇и бж҃е ѻ҆тє́цъ  на́шихъ, бл҃гослове́нъ є҆сѝ. 
[Г] Покланѧ́ющесѧ лю́дїе, и҆ со оу҆ч҃нкѝ  ра́дꙋющесѧ, ва́їемъ, ѡ҆са́нна сн҃ꙋ дв҃довꙋ зовѧ́хꙋ:  препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ. 
[И] Неискꙋсоѕло́бное мно́жество, є҆щѐ  младе́нствꙋющее є҆стество̀, бг҃олѣ́пнѡ тѧ̀ цр҃ю̀  і҆и҃льтескїй и҆ а҆́гг҃льскїй воспѣ́тъ: препѣ́тый гдⷭ҇и  бж҃е ѻ҆тє́цъ, бл҃гослове́нъ є҆сѝ. 
[М] Съ ва́їемъ тѧ̀ хрⷭ҇тѐ, вѣ́твьми похвалѧ́хꙋ  мно́жєства, бл҃гослове́нъ прише́дый цр҃ь вѣкѡ́въ.  вопїѧ́хꙋ же препѣ́тый гдⷭ҇и бж҃е ѻ҆тє́цъ,  бл҃гослове́нъ є҆сѝ. 
Пѣ́снь и҃. 
[Е] І҆рмо́съ: Весели́сѧ і҆ерⷭ҇ли́ме,  торжествꙋ́йте лю́бѧщїи сїѡ́на: црⷭ҇твꙋѧй бо во вѣ́ки  гдⷭ҇ь си́лъ прїи́де, да бл҃гоговѣ́етъ всѧ̀ землѧ̀ ѿ  лица̀ є҆гѡ̀, и҆ да вопїе́тъ: бл҃гослови́те всѧ̑ дѣла̀  гдⷭ҇нѧ гдⷭ҇а. 
[Н] На жребѧ̀ мла́до всѣ́дъ цр҃ь тво́й сїѡ́не,  предста̀ хрⷭ҇то́съ: безслове́снꙋю бо і҆́дѡльскꙋю  пре́лесть разрꙋши́ти, и҆ неꙋдержа́нное стремле́нїе  оу҆ста́вити всѣ́хъ ꙗ҆зы́къ прїи́де, во є҆́же пѣ́ти:  всѧ̑ дѣла̀ по́йте гдⷭ҇а. 
[О] Бг҃ъ тво́й, ра́дꙋйсѧ сїѡ́не ѕѣлѡ̀, воцр҃и́сѧ  во вѣ́ки хрⷭ҇то́съ. се́й, ꙗ҆́коже пи́сано є҆́сть,  кро́ткїй и҆ сп҃са́ѧй, (л. т҃ч ѡ҆б.) првⷣный и҆зба́витель  на́шъ, прїи́де на жребѧ́ти, ко́нское свирѣ́пство  оу҆би́ти врагѡ́въ, не вопїю́щихъ: бл҃гослови́те всѧ̑  дѣла̀ гдⷭ҇нѧ гдⷭ҇а. 
[С] Ѡ҆скꙋдѣва́етъ бж҃е́ственныхъ ѡ҆гражде́нїй,  законопрестꙋ́пное со́нмище непокори́выхъ, поне́же до́мъ  мл҃твы бж҃їѧ, верте́пъ сотвори́ша разбо́йническъ, ѿ  се́рдца и҆зба́вителѧ ѿри́нꙋвше, є҆мꙋ́же вопїе́мъ:  бл҃гослови́те всѧ̑ дѣла̀ гдⷭ҇нѧ гдⷭ҇а. 
Чⷭ҇тнѣ́йшꙋю не пое́мъ. 
Пѣ́снь ѳ҃. 
[Ѳ] І҆рмо́съ: Бг҃ъ гдⷭ҇ь, и҆ ꙗ҆ви́сѧ на́мъ,  соста́вите пра́здникъ, и҆ веселѧ́щесѧ прїиди́те,  возвели́чимъ хрⷭ҇та̀, съ ва́їами и҆ вѣ́твьми, пѣ́сньми  зовꙋ́ще: бл҃гослове́нъ грѧды́й во и҆́мѧ гдⷭ҇а сп҃са  на́шегѡ. 
[Е] Ꙗ҆зы́цы вскꙋ́ю шата́етесѧ; пи́сменницы, и҆  сщ҃е́нницы, почто̀ тщє́тнымъ поꙋчи́стесѧ; кто̀ се́й,  ре́кше, є҆мꙋ́же дѣ́ти съ ва́їемъ и҆ вѣ́твьми,  пѣ́сньми зовꙋ́тъ: бл҃гослове́нъ грѧды́й во и҆́мѧ гдⷭ҇а  сп҃са на́шегѡ. 
[О] Се́й бг҃ъ на́шъ, є҆мꙋ́же никто́же подо́бенъ,  пра́ведный всѧ́къ пꙋ́ть и҆з̾ѡбрѣ́тъ, дадѐ  возлю́бленномꙋ і҆и҃лю. по си́хъ же съ человѣ́ки поживѐ  ꙗ҆́вльсѧ: бл҃гослове́нъ грѧды́й во и҆́мѧ гдⷭ҇а сп҃са  на́шегѡ. 
[С] Собла́зны стезѝ, что̀ бли́зъ ва́съ положи́сте  непокори́вїи; но́ги ва́шѧ ско́ры кро́вь и҆злїѧ́ти  влⷣчню: но воскрⷭ҇нетъ всѧ́кѡ сп҃стѝ зовꙋ́щыѧ:  бл҃гослове́нъ грѧды́й во и҆́мѧ гдⷭ҇а сп҃са на́шегѡ. 
Свѣти́льна же не глаго́лемъ, но а҆́бїе: Ст҃ъ  гдⷭ҇ь бг҃ъ на́шъ. 
Три́жды, на гла́съ д҃. На хвали́техъ поста́вимъ  стїхѡ́въ ѕ҃, и҆ пое́мъ стїхи̑ры самогла́сны д҃,  повторѧ́юще два̀. Гла́съ д҃: 
Мно́жество наро́да гдⷭ҇и, постила́хꙋ по пꙋтѝ  ри̑зы своѧ̑: дрꙋзі́и же рѣ́захꙋ вѣ̑тви ѿ древе́съ, и҆  ноша́хꙋ. (л. тч҃а ѡ҆б.) пред̾идꙋ́щїи же и҆  послѣ́дꙋющїи, зовѧ́хꙋ глаго́люще: ѡ҆са́нна сн҃ꙋ дв҃довꙋ,  бл҃гослове́нъ є҆сѝ прише́дый, и҆ па́ки грѧды́й во и҆́мѧ  гдⷭ҇не. 
Хотѧ́щꙋ тебѣ̀ вни́ти во ст҃ы́й гра́дъ гдⷭ҇и,  вѣ̑тви садѡ́въ лю́дїе ноша́хꙋ, тебѐ пою́ще всѣ́хъ  влⷣкꙋ: и҆ зрѧ́ще тѧ̀ на жребѧ́ти сѣдѧ́ща, ꙗ҆́коже на  херꙋві́мѣхъ зрѧ́хꙋ. сегѡ̀ ра́ди си́це вопїѧ́хꙋ: ѡ҆са́нна  въ вы́шнихъ, бл҃гослове́нъ є҆сѝ прише́дый, и҆ па́ки  грѧды́й во и҆́мѧ гдⷭ҇не. 
И҆зыди́те ꙗ҆зы́цы, и҆зыди́те и҆ лю́дїе, и҆  ви́дите дне́сь цр҃ѧ̀ нбⷭ҇наго, ꙗ҆́кѡ на прⷭ҇то́лѣ  высо́цѣ, на жребѧ́ти хꙋ́дѣ во і҆ерⷭ҇ли́мъ входѧ́ща.  ро́де і҆ꙋде́йскїй невѣ́рный и҆ прелюбодѣ́йный, прїидѝ  и҆ ви́ждь, є҆го́же ви́дѣ и҆са́їа во пло́ти на́съ ра́ди  прїитѝ и҆мꙋ́ща, ка́кѡ оу҆невѣща́етъ себѣ̀, ꙗ҆́кѡ  цѣломꙋ́дренный но́вый сїѡ́нъ, и҆ ѿлага́етъ  ѡ҆сꙋжде́ннꙋю со́нмицꙋ: ꙗ҆́кѡ въ нетлѣ́нномъ же бра́цѣ  и҆ нескве́рномъ, нескве́рнїи стеко́шасѧ бл҃гохва́лѧще,  неискꙋсоѕло́бнїи дѣ́ти. съ ни́миже и҆ мы̀ пою́ще  возопїе́мъ пѣ́снь а҆́гг҃льскꙋю: ѡ҆са́нна въ вы́шнихъ,  и҆мꙋ́щемꙋ ве́лїю млⷭ҇ть. 
Ѻ҆́бщее воскрⷭ҇нїе, пре́жде во́льныѧ стрⷭ҇ти  твоеѧ̀, во оу҆вѣре́нїе всѣ́хъ предпоказа́вый хрⷭ҇тѐ  бж҃е, ла́зарѧ оу҆́бѡ въ виѳа́нїи, держа́вною си́лою  твое́ю, четверодне́вна ме́ртва воскр҃си́лъ є҆сѝ:  слѣпцє́мъ же є҆́же ви́дѣти ꙗ҆́кѡ свѣтода́вецъ  дарова́лъ є҆сѝ сп҃се, и҆ во ст҃ы́й гра́дъ со оу҆ч҃нкѝ  твои́ми вше́лъ є҆сѝ, сѣдѧ̀ на жребѧ́ти ѻ҆́сли,  прⷪ҇ро́чєскаѧ и҆сполнѧ́ѧй проповѣ̑данїѧ, ꙗ҆́коже на  херꙋві́мѣхъ носи́мый, и҆ дѣ́ти є҆вре́йстїи съ  вѣ́твьми и҆ ва́їами предсрѣта́хꙋ тѧ̀. тѣ́мже и҆ мы̀  вѣ̑тви ма̑сличныѧ носѧ́ще и҆ ва̑їа, бл҃года́рственнѡ  тебѣ̀ вопїе́мъ: ѡ҆са́нна въ вы́шнихъ, бл҃гослове́нъ  грѧды́й во и҆́мѧ гдⷭ҇не. (л. тч҃а ѡ҆б.) 
Сла́ва, и҆ ны́нѣ, гла́съ ѕ҃: Пре́жде шестѝ дне́й  па́схи, прїи́де і҆и҃съ въ виѳа́нїю, и҆ пристꙋпи́ша къ  немꙋ̀ оу҆ч҃нцы̀ є҆гѡ̀, глаго́люще є҆мꙋ̀: гдⷭ҇и, гдѣ̀  хо́щеши оу҆гото́ваемъ тѝ ꙗ҆́сти па́схꙋ; ѻ҆́нъ же  посла̀ и҆́хъ, и҆ди́те въ пре́днюю ве́сь, и҆ ѡ҆брѧ́щете  человѣ́ка скꙋде́ль воды̀ носѧ́ща, послѣ́дꙋйте є҆мꙋ̀,  и҆ до́мꙋ влады́цѣ рцы́те: оу҆ч҃тль глаго́летъ, оу҆  тебѐ сотворю̀ па́схꙋ со оу҆ч҃нкѝ мои́ми. 
Славосло́вїе вели́кое. И҆ тропа́рь: Ѻ҆́бщее  воскрⷭ҇нїе: Та́же є҆ктєнїѝ, и҆ ча́съ пе́рвый, и҆  ѡ҆глаше́нїе, и҆ ѻ҆бы́чный ѿпꙋ́стъ, и҆ лїті́а внѣ̀  монастырѧ̀. 
На лїтꙋргі́и 
а҆нтїфѡ́нъ а҃, гла́съ в҃, ѱало́мъ рд҃і. 
Возлюби́хъ, ꙗ҆́кѡ оу҆слы́шитъ гдⷭ҇ь гла́съ  моле́нїѧ моегѡ̀. Припѣ́въ: Мл҃твами бцⷣы, сп҃се  сп҃сѝ на́съ. Сті́хъ: в҃: Ꙗ҆́кѡ приклонѝ оу҆́хо  своѐ мнѣ̀, и҆ во дни̑ моѧ̑ призовꙋ̀. Мл҃твами  бцⷣы, сп҃се сп҃сѝ на́съ. Сті́хъ г҃: Ѡ҆б̾ѧ́ша мѧ̀  болѣ̑зни смє́ртныѧ, бѣды̑ а҆́дѡвы ѡ҆брѣто́ша мѧ̀.  Мл҃твами бцⷣы, сп҃се сп҃сѝ на́съ. Сті́хъ д҃:  Ско́рбь и҆ болѣ́знь ѡ҆брѣто́хъ, и҆ и҆́мѧ гдⷭ҇не  призва́хъ. Мл҃твами бцⷣы, сп҃се сп҃сѝ на́съ.  Сла́ва, и҆ ны́нѣ: Мл҃твами бцⷣы, сп҃се сп҃сѝ  на́съ. 
А҆нтїфѡ́нъ в҃, ѱало́мъ рє҃і. 
Вѣ́ровахъ, тѣ́мже возглаго́лахъ: а҆́зъ же  смири́хсѧ ѕѣлѡ̀. Сп҃си́ ны сн҃е бж҃їй, возсѣ́дый на  жребѧ̀, пою́щыѧ тѝ: а҆ллилꙋ́їа. Сті́хъ в҃: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;  Сп҃си́ ны сн҃е бж҃їй: Сті́хъ г҃: Ча́шꙋ сп҃се́нїѧ  прїимꙋ̀, и҆ и҆́мѧ гдⷭ҇не призовꙋ̀. Сп҃си́ ны сн҃е  бж҃їй: Сті́хъ д҃: Мл҃твы моѧ̑ гдⷭ҇ви возда́мъ, пред̾  всѣ́ми людьмѝ є҆гѡ̀. Сп҃си́ ны сн҃е бж҃їй: 
Сла́ва, и҆ ны́нѣ: Є҆диноро́дный сн҃е: 
А҆нтїфѡ́нъ г҃, гла́съ а҃, ѱало́мъ рз҃і: 
И҆сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ въ  вѣ́къ млⷭ҇ть є҆гѡ̀. Тропа́рь: Ѻ҆́бщее воскрⷭ҇нїе:  Сті́хъ в҃: Да рече́тъ оу҆́бѡ до́мъ і҆и҃левъ: ꙗ҆́кѡ  бл҃гъ, ꙗ҆́кѡ въ вѣ́къ млⷭ҇ть є҆гѡ̀. Ѻ҆́бщее  воскрⷭ҇нїе: Сті́хъ г҃: Да рече́тъ оу҆́бѡ до́мъ  а҆арѡ́нь: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.  Ѻ҆́бщее воскрⷭ҇нїе: Сті́хъ д҃: Да рекꙋ́тъ  оу҆́бѡ всѝ боѧ́щїисѧ гдⷭ҇а: ꙗ҆́кѡ бл҃гъ, ꙗ҆́кѡ въ  вѣ́къ млⷭ҇ть є҆гѡ̀. Ѻ҆́бщее воскрⷭ҇нїе: Вхо́дъ:  (л. тч҃в) Бл҃гослове́нъ грѧды́й во и҆́мѧ гдⷭ҇не,  бл҃гослови́хомъ вы̀ и҆з̾ до́мꙋ гдⷭ҇нѧ, бг҃ъ гдⷭ҇ь, и҆  ꙗ҆ви́сѧ на́мъ. Тропа́рь: Ѻ҆́бщее воскрⷭ҇нїе:  Сла́ва: Спогре́бшесѧ тебѣ̀ кр҃ще́нїемъ хрⷭ҇тѐ: И҆  ны́нѣ, конда́къ: На прⷭ҇то́лѣ на нб҃сѝ: Та́же  трист҃о́е. Прокі́менъ а҆пⷭ҇ла, гла́съ д҃: Бл҃гослове́нъ  грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ.  Сті́хъ: И҆сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ  въ вѣ́къ млⷭ҇ть є҆гѡ̀. А҆пⷭ҇лъ къ фїлїпписі́ємъ,  зача́ло см҃з. А҆ллилꙋ́їа, гла́съ а҃: Воспо́йте гдⷭ҇ви  пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. Сті́хъ:  Ви́дѣша всѝ концы̀ землѝ сп҃се́нїе бг҃а на́шегѡ.  Є҆ѵⷢ҇лїе ѿ і҆ѡа́нна, зача́ло м҃а. И҆ быва́етъ  лїтꙋргі́а златоꙋ́стова. Прича́стенъ: Бл҃гослове́нъ  грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ.  А҆ллилꙋ́їа, три́жды. 
На трапе́зѣ оу҆тѣше́нїе: ꙗ҆ди́мъ ры̑бы, и҆ вїно̀  пїе́мъ, бл҃годарѧ́ще бг҃а. 
Въ недѣ́лю ва́їй ве́чера, 
На Гдⷭ҇и воззва́хъ, поста́вимъ стїхѡ́въ ѕ҃, и҆  пое́мъ самогла́сны трѝ, повторѧ́юще сїѧ̑, гла́съ и҃: 
Ра́дꙋйсѧ и҆ весели́сѧ гра́де сїѡ́не: красꙋ́йсѧ и҆  ра́дꙋйсѧ цр҃кве бж҃їѧ: се́ бо цр҃ь тво́й прїи́де въ  пра́вдѣ, на жребѧ́ти сѣдѧ̀, ѿ дѣте́й воспѣва́емый:  ѡ҆са́нна въ вы́шнихъ, бл҃гослове́нъ є҆сѝ и҆мѣ́ѧй  мно́жество щедро́тъ, поми́лꙋй на́съ. 
Прїи́де сп҃съ дне́сь во гра́дъ і҆ерⷭ҇ли́мъ,  и҆спо́лнити писа́нїе и҆ всѝ прїѧ́ша въ рꙋ́ки ва̑їа:  ри̑зы же подстила́хꙋ є҆мꙋ̀, вѣ́дꙋще, ꙗ҆́кѡ то́й  є҆́сть бг҃ъ на́шъ, є҆мꙋ́же херꙋві́ми вопїю́тъ  непреста́ннѡ: ѡ҆са́нна въ вы́шнихъ, бл҃гослове́нъ є҆сѝ  и҆мѣ́ѧй мно́жество щедро́тъ, поми́лꙋй на́съ. (л. тч҃в  ѡ҆б.) 
На херꙋві́мѣхъ носи́мый, и҆ пѣва́емый ѿ  серафі̑мъ, возсѣ́лъ є҆сѝ на жребѧ̀ дв҃дски бл҃же, и҆  дѣ́ти тѧ̀ воспѣва́хꙋ бг҃олѣ́пнѡ, і҆ꙋде́є же хꙋ́лѧхꙋ  беззако́ннѡ: стро́потное ꙗ҆зы́кѡвъ, сѣда́лище жребца̀  проѡбразова́ше, и҆з̾ невѣ́рїѧ въ вѣ́рꙋ претворѧ́емое:  сла́ва тебѣ̀ хрⷭ҇тѐ, є҆ди́не млⷭ҇тиве и҆  чл҃вѣколю́бче. 
Сла́ва: Ра́дꙋйсѧ и҆ весели́сѧ: И҆ ны́нѣ: На  херꙋві́мѣхъ носи́мый: Вхо́дъ. Прокі́менъ ѻ҆бы́чный:  Сѐ ны́нѣ бл҃гослови́те: 
На стїхо́внѣ стїхи̑ры самогла́сны, гла́съ в҃: 
Ѿ вѣ́твїй и҆ ва́їй, ꙗ҆́кѡ ѿ бж҃е́ственна  пра́здника, въ бж҃е́ственный преше́дше пра́здникъ, къ  чⷭ҇тно́мꙋ хрⷭ҇то́выхъ стрⷭ҇те́й, вѣ́рнїи, стеце́мсѧ  та́инствꙋ сп҃си́тельномꙋ: и҆ сего̀ ви́димъ за на́съ  стрⷭ҇ть терпѧ́ща во́льнꙋю, томꙋ́ же пѣ́нїе подо́бное  бл҃годарѧ́ще воспои́мъ, оу҆ми́льнѡ зовꙋ́ще:  бл҃гоꙋтро́бїѧ и҆сто́чниче, и҆ сп҃се́нїѧ приста́нище,  гдⷭ҇и сла́ва тебѣ̀. 
Сті́хъ: Воспо́йте гдⷭ҇ви пѣ́снь но́вꙋ. 
Гла́съ г҃: Стра́шно є҆́же впа́сти въ рꙋ́цѣ бг҃а  жи́ва: се́й сꙋдїѧ̀ є҆́сть помышле́нїй и҆ мы́слей  серде́чныхъ. никто́же да вни́детъ и҆скꙋша́ѧй вѣ́рꙋ  непоро́чнꙋю: но въ кро́тости и҆ стра́сѣ хрⷭ҇тꙋ̀  пристꙋ́пимъ, да прїи́мемъ млⷭ҇ть, и҆ бл҃года́ть  ѡ҆брѧ́щемъ, во бл҃говре́меннꙋю по́мощь. 
Сті́хъ: Ви́дѣша всѝ концы̀ землѝ сп҃се́нїе бг҃а  на́шегѡ. 
Гла́съ з҃: Со́нмице лꙋка́ваѧ и҆ прелюбодѣ́йнаѧ,  своемꙋ̀ мꙋ́жꙋ не сохра́ншаѧ вѣ́рꙋ, что̀ держи́ши  завѣ́тъ, є҆гѡ́же не была̀ є҆сѝ наслѣ́дница; что̀  хва́лишисѧ ѡ҆ ѻ҆ц҃ѣ̀, сн҃а ѿве́ргшаѧсѧ; прⷪ҇ро́ки не  прїѧ́ла є҆сѝ, сн҃а возвѣсти́вшыѧ. понѐ свои́хъ ча̑дъ  оу҆срами́сѧ, си́це вопїю́щихъ: ѡ҆са́нна сн҃ꙋ дв҃довꙋ,  бл҃гослове́нъ грѧды́й во и҆́мѧ гдⷭ҇не. (л. тч҃г) 
Сла́ва, гла́съ в҃: Ѿ вѣ́твїй и҆ ва́їй: И҆  ны́нѣ, гла́съ г҃: Стра́шно є҆́же впа́сти въ  рꙋ́цѣ бг҃а жи́ва: Ны́нѣ ѿпꙋща́еши: И҆ по  Ѻ҆́ч҃е на́шъ, тропа́рь: Бцⷣе дв҃о ра́дꙋйсѧ: И҆  прѡ́чаѧ ꙗ҆́кѡ ѻ҆бы́чно. И҆ ѻ҆бы̑чныѧ покло́ны. 
[зрѝ] Вѣ́стно бꙋ́ди, ꙗ҆́кѡ Бцⷣе дв҃о: и҆  прѡ́чаѧ, со сладкопѣ́нїемъ пою́тсѧ, во ст҃ы́ѧ  четыредесѧ́тницы недѣ̑ли, та́кожде и҆ въ настоѧ́щꙋю. Въ  про́чыѧ же дни̑ вели́кїѧ седми́цы поско́рꙋ глаго́лютсѧ. 


(л. тч҃г ѡ҆б.) 
Въ недѣ́лю ве́чера, 
Повече́рїе глаго́лемъ ма́лое, на не́мже пое́мъ  трипѣ́снецъ господи́на а҆ндре́а кри́тскагѡ. І҆рмо́съ по  два́жды. Тропарѝ коли́кѡ и҆́хъ є҆́сть. И҆ послѣдѝ  і҆рмо́съ ѻ҆́ба ли̑ка вкꙋ́пѣ. Та́кожде твори́мъ и҆ въ  про́чыѧ вели́кїѧ седми́цы ве́черы, на повече́рїи. Гла́съ  и҃. 
Пѣ́снь а҃. 
І҆рмо́съ: Сокрꙋши́вшемꙋ бра̑ни мы́шцею свое́ю, и҆  прове́дшемꙋ і҆и҃лѧ сквозѣ̀ чермно́е мо́ре, пои́мъ є҆мꙋ̀  ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ просла́висѧ. 
І҆ѡ́сифово цѣломꙋ́дрїе подража́имъ вѣ́рнїи,  разꙋмѣ́имъ поче́тшаго человѣ́ческое слове́сное  сꙋщество̀, всѧ́цѣмъ хране́нїемъ пожи́вше добродѣ́телїю  дѣйстви́тельною. 
До́брыхъ недѣ́ланїе оу҆подо́бисѧ смоко́вницѣ:  сегѡ̀ оу҆́бѡ оу҆клони́мсѧ, да не и҆́зсхнемъ ꙗ҆́коже  ѻ҆на̀ тогда̀, собо́рище ли́ствїемъ покрыва́ющеесѧ  преднаписꙋ́ющаѧ. 
Ѡ҆́бразъ влⷣчень подписꙋ́ѧ і҆ѡ́сифъ, въ ро́въ  вве́рженъ быва́етъ, продае́тсѧ ѿ срѡ́дникъ, всѧ̑  терпи́тъ приснопа́мѧтный, во ѡ҆́бразъ пои́стиннѣ  хрⷭ҇то́въ. (л. тч҃г ѡ҆б.) 
Смоко́вницы безпло́дствїѧ оу҆бѣжа́вше бра́тїе,  разꙋмѣ́имъ ѡ҆́бразъ, да не и҆́зсхнемъ ꙗ҆́коже ѻ҆на̀  тогда̀, є҆гда̀ возвраща́ѧсѧ чл҃вѣколю́бецъ прїи́де къ  не́й а҆́лчѧ. 
І҆и҃съ за мі́ръ тща́сѧ пострада́ти во́лею, и҆́детъ  со оу҆ч҃нкѝ свои́ми во гра́дъ і҆ерⷭ҇ли́мъ къ во́льнѣй  стрⷭ҇ти, ю҆́же прїи́де пострада́ти. 
Прилѣпи́вшесѧ гдⷭ҇ви всѧ̑ тща́щемꙋсѧ пострада́ти,  гото́ви бꙋ́демъ на ѡ҆плева́нїе, на порꙋга̑нїѧ, и҆ на  оу҆ничижє́нїѧ: ꙗ҆́кѡ да пречⷭ҇тыми є҆гѡ̀ стрⷭ҇тьмѝ  спросла́вимсѧ вѣ́рнїи. 
Стрⷭ҇тьмѝ стра̑сти и҆сцѣлѧ́етъ, пострада́вый ѡ҆  на́съ: хотѧ́ бо произво́дитъ, на на́ше сꙋщество̀  человѣ́ческое, животвѡ́рнаѧ своѧ̑ страда̑нїѧ, да мы̀  сп҃се́мсѧ. 
Сла́ва: Трѝ безнача́льна прославлѧ́ю, трѝ ст҃а  пою̀, трѝ соприсносꙋ́щна во є҆ди́номъ сꙋществѣ̀  проповѣ́даю: є҆ди́нъ бо во ѻ҆ц҃ѣ̀, сн҃ѣ и҆ дх҃ѣ  славосло́витсѧ бг҃ъ. 
И҆ ны́нѣ, бг҃оро́диченъ: Же́злъ оу҆́бѡ  мѡѷсе́овъ, и҆ же́злъ а҆арѡ́новъ, стра́нное претворе́нїе,  и҆ па́че оу҆ма̀ смотре́нїе и҆мѣ́ша: твое́ же чре́во  бг҃ороди́тельнице, ржⷭ҇тво̀ ѡ҆бновлѧ́етъ но́вое. 
Сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ: 
Смоко́вницы ѡ҆сꙋжде́нїе да не предвари́тъ тѧ̀: но  бл҃гі̑ѧ плоды̀ потщи́сѧ се́рдца брозда́ми дꙋшѐ творцꙋ̀  твоемꙋ̀ хрⷭ҇тꙋ̀ возвестѝ, въ покаѧ́нїи є҆мꙋ̀  приносѧ́щи. 
Пѣ́снь и҃. 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте и҆ превозноси́те во всѧ̑  вѣ́ки. (л. тч҃д) 
Цѣломꙋ́дрїемъ оу҆краси́вше житїѐ, и҆ мꙋ́дростїю  сохрани́вше вѣ́рꙋ, пра́вды нра́вы взы́щемъ, да въ  мꙋ́жествѣ послѣ́дꙋюще, хрⷭ҇то́ви сраспне́мсѧ. 
Дрꙋгꙋ́ю є҆́ѵꙋ ѡ҆брѣ́тъ є҆гѵ́птѧныню, не  побѣди́сѧ къ неподо́бномꙋ дѣѧ́нїю патрїа́рхъ і҆ѡ́сифъ,  но ста̀ ꙗ҆́коже нѣ́кїй а҆дама́нтъ, ѿ страсте́й не  ꙗ҆́тъ грѣхо́вныхъ. 
Преходѧ̀ житє́йскаѧ шє́ствїѧ сп҃се мо́й,  взалка́лъ є҆сѝ во́лею, сп҃се́нїѧ всѣ́хъ жела́ѧ: сегѡ́  бо взалка́лъ є҆сѝ, ѡ҆браще́нїѧ ѿ тебѐ  оу҆дале́нныхъ. 
Пра́ѻтецъ вкꙋ́шъ ѿ дре́ва, ꙗ҆́кѡ позна́сѧ  на́гъ и҆ посра́мленъ, ли́ствїе смоко́вное взе́мъ  препоѧ́сасѧ: собо́рище бо ѡ҆бнаже́нное хрⷭ҇та̀  проѡбража́шесѧ. 
Гото́висѧ дꙋшѐ пре́жде и҆схо́да, оу҆стро́й себѐ  ко ѻ҆́номꙋ житїю̀: и҆ хрⷭ҇тꙋ̀ тебѐ ра́ди пострада́ти  тща́щемꙋсѧ, да тѧ̀ просла́витъ, потщи́сѧ спострада́ти, и҆  сраспѧ́тисѧ, и҆ оу҆мре́ти. 
Ка́кѡ не оу҆жа́снетсѧ сме́рть, сп҃се мо́й; ка́кѡ  не оу҆бои́тсѧ а҆́дъ срѣты́й тѧ̀, по бл҃гоизволе́нїю къ  стрⷭ҇ти тща́щагосѧ, и҆ ѡ҆ непра́ведныхъ пра́ведна тѧ̀  зрѧ̀ пострада́ти прише́дша; 
Ла́зарево воста́нїе ви́дѣвше і҆ꙋдє́и, сщ҃е́нницы  и҆ леѵі́ти клѧ́твенное согла́сїе за́вистїю  оу҆гото́вльше, ле́стїю преда́тельства, хрⷭ҇та̀ преда́ша  на сме́рть пїла́тꙋ. 
А҆́гница твоѧ̀ и҆ раба̀ и҆ дв҃а, къ стрⷭ҇ти тѧ̀  оу҆стремлѧ́ющасѧ ви́дѧщи, и҆ дꙋ́шꙋ ѡ҆ на́съ полага́юща,  до́браго па́стырѧ, оу҆тро́бою мт҃рнею по тебѣ̀ рыда́ше. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Ꙗ҆́кѡ є҆ди́ницꙋ сꙋщество́мъ пою́ тѧ,  ꙗ҆́кѡ трⷪ҇цꙋ ли́цы тѧ̀ чтꙋ̀, ѻ҆́ч҃е, и҆ сн҃е, и҆ дш҃е  прест҃ы́й: безнача́льнꙋю держа́вꙋ твоегѡ̀ црⷭ҇твїѧ  сла́влю во вѣ́ки. (л. тч҃д ѡ҆б.) 
И҆ ны́нѣ, бг҃оро́диченъ: Мо́литъ тѧ̀ хрⷭ҇тѐ  бцⷣа, мо́литъ оу҆чєни́къ твои́хъ собо́ръ: тво́й ми́ръ  да́рꙋй мі́рови твоемꙋ̀, и҆ щедрѡ́ты твоѧ̑ пода́ждь на́мъ  бога́тнѡ во вѣ́ки. 
Хва́лимъ, бл҃гослови́мъ: 
І҆рмо́съ: На горѣ̀ ст҃ѣ́й просла́вльшасѧ: 
Пѣ́снь ѳ҃. 
І҆рмо́съ: Чꙋ́жде ма́терємъ дѣ́вство, и҆ стра́нно  дѣ́вамъ дѣторожде́нїе: на тебѣ̀ бцⷣе ѻ҆боѧ̑  оу҆стро́ишасѧ. тѣ́мъ тѧ̀ всѧ̑ племена̀ земна̑ѧ  непреста́ннѡ велича́емъ. 
Чꙋ́жде є҆́сть нечести̑вымъ цѣломꙋ́дрїе, и҆  стра́нно пра́ведникѡмъ законопрестꙋпле́нїе, і҆ѡ́сифъ же  вели́кїй оу҆клони́сѧ грѣха̀, и҆ цѣломꙋ́дрїѧ бы́сть  ѡ҆́бразъ, и҆ подо́бїе вои́стиннꙋ хрⷭ҇то́во. 
Чꙋ́жде є҆́сть беззако́нникѡмъ бл҃гозако́нїе, и҆  стра́нно невѣ̑рнымъ бг҃оразꙋ́мїе: і҆ꙋде́є же сїѧ̑  ѿри́нꙋша за беззако́нїе. тѣ́мже и҆ є҆ди́ни са́ми  наслѣ́доваша, ꙗ҆́коже смоко́вница, клѧ́твꙋ. 
Взалка̀ человѣ́ческагѡ сп҃се́нїѧ, хлѣ́бъ сы́й  жи́зни, хрⷭ҇то́съ и҆ бг҃ъ мо́й. тѣ́мже смоко́вницꙋ  предвари́въ, безпло́дное собо́рище, ли́ствїемъ  ѡ҆бра́стшꙋю зако́ннѡ, ꙗ҆́кѡ ви́дѣ, проклѧ́тъ. 
Зако́нное непло́дїе проклѧ́лъ є҆сѝ, ꙗ҆́кѡ  ли́ствїе процвѣта́ющее писменосѣ́нный ра́зꙋмъ, плодѡ́въ  же дѣ́лъ не и҆мꙋ́щее за беззако́нїе: на́съ же всѣ́хъ  бл҃года́ти сынѡ́въ, сп҃се бл҃гословѝ. 
Же́злъ оу҆́бѡ мѡѷсе́овъ дре́вле въ ѕмїю̀,  а҆арѡ́новъ же же́злъ въ зе́лено преложи́сѧ, и҆ процвѣтѐ  ли́ствїе: непло́дное же и҆зсо́хшее собо́рище  законопрестꙋ́пное, въ непло́днꙋю преложи́сѧ смоко́вницꙋ.  (л. тч҃є) 
Гото́ви і҆ꙋде́е сщ҃е́нники твоѧ̑, и҆ оу҆стро́й  рꙋ́цѣ къ бг҃оꙋбі́йствꙋ: се́ бо прїи́де кро́ткїй и҆  молчали́вый на стрⷭ҇ть, а҆́гнецъ сы́й и҆ па́стырь на́шъ,  хрⷭ҇то́съ цр҃ь і҆и҃левъ. 
Прїимѝ і҆ꙋде́е цр҃ѧ̀, се́ бо на стрⷭ҇ть  прихо́дитъ во́лею, да постра́ждетъ, и҆ сп҃се́тъ зовꙋ́щыѧ  непреста́ннѡ: бл҃гослове́нъ грѧды́й сп҃стѝ крⷭ҇то́мъ  всѧ́чєскаѧ. 
Ѡ҆брати́лъ є҆́сть і҆ꙋде́е, пра́здники твоѧ̑ въ  пла́чь влⷣка, по прⷪ҇ро́чествꙋ: бг҃оꙋбі́йца бо  показа́ласѧ є҆сѝ ѡ҆бра́щшагѡ дре́вле ка́мень, и҆  несѣко́мый во и҆сто́чники водны̑ѧ и҆ є҆зє́ра, ꙗ҆́коже  пое́тъ дв҃дъ. 
Сла́ва: Чꙋ́жде є҆́сть беззакѡ́ннымъ, є҆́же тѧ̀  сла́вити безнача́льное сꙋщество̀, ѻ҆ц҃а̀, и҆ сн҃а, и҆  ст҃а́гѡ дх҃а, несозда́нное вседержи́тельство, и҆́мже  ве́сь мі́ръ содѣ́ласѧ, ма́нїемъ бж҃е́ственныѧ держа́вы  твоеѧ̀. 
И҆ ны́нѣ: Приво́димъ въ мл҃твꙋ бцⷣꙋ: тоѧ̀  мл҃твами и҆ а҆пⷭ҇лъ твои́хъ, ѻ҆́бщники ны̀ сотворѝ  влⷣко бл҃ги́хъ твои́хъ, и҆ свѣ́тлости сподо́би сп҃се  воскрⷭ҇нїѧ твоегѡ̀. 
И҆ па́ки і҆рмо́съ то́йже: Чꙋ́жде ма́терємъ:  Та́же и҆ про́чее ѻ҆бы́чно. И҆ ѿпꙋ́стъ. 
Вѣ́домо бꙋ́ди, ꙗ҆́кѡ въ сїю̀ ст҃ꙋ́ю вели́кꙋю  седми́цꙋ є҆ди́ною соверша́емъ ѱалти́рь, и҆ глаго́лемъ  на оу҆́трени каѳі́смы трѝ, и҆ на часѣ́хъ, г҃-мъ и҆ ѕ҃-  мъ, двѣ̀. И҆ соверша́ютсѧ въ сре́дꙋ. Въ вели́кꙋю же  сꙋббѡ́тꙋ стїхосло́вѧтсѧ непоро́чны, въ вече́рнѧхъ же  глаго́лемъ ѻ҆бы́чнѡ. Ко гдⷭ҇ꙋ внегда̀ скорбѣ́ти мѝ:  (л. тч҃є ѡ҆б.) 
Во ст҃ы́й и҆ вели́кїй понедѣ́льникъ на  оу҆́трени, 
по шестоѱа́лмїи пое́мъ а҆ллилꙋ́їа, на гла́съ и҃,  велегла́снѡ, и҆ со сладкопѣ́нїемъ А҆ллилꙋ́їа, и҆ пое́мъ  тропа́рь ко́снѡ и҆ велегла́снѡ, и҆ со сладкопѣ́нїемъ  равнѡ̀. Гла́съ и҃: 
Сѐ жени́хъ грѧде́тъ въ полꙋ́нощи, и҆ бл҃же́нъ  ра́бъ, є҆го́же ѡ҆брѧ́щетъ бдѧ́ща: недосто́инъ же па́ки,  є҆го́же ѡ҆брѧ́щетъ оу҆ныва́юща. блюдѝ оу҆́бѡ дꙋшѐ  моѧ̀, не сно́мъ ѡ҆тѧготи́сѧ, да не сме́рти предана̀  бꙋ́деши, и҆ црⷭ҇твїѧ внѣ̀ затвори́шисѧ, но воспрѧнѝ  зовꙋ́щи: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй  на́съ. Три́жды. 
Та́же ѻ҆бы́чное стїхосло́вїе съ покло́ны. По а҃-мъ  стїхосло́вїи сѣда́ленъ, гла́съ а҃. 
Подо́бенъ: Гро́бъ тво́й: 
Страда̑нїѧ чⷭ҇тна̑ѧ настоѧ́щїй де́нь, ꙗ҆́коже  свѣти̑ла совершє́ннаѧ, возсїѧва́ютъ мі́рꙋ: хрⷭ҇то́съ бо  грѧде́тъ страда́ти бл҃гостїю, всѧ̑ содержа́й дла́нїю,  и҆зволѧ́етъ простре́тисѧ на дре́вѣ, є҆́же сп҃стѝ  человѣ́ка. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ а҃.  Подо́бенъ: 
Неви́димый сꙋдїѐ, въ пло́ти ка́кѡ ви́дѣнъ бы́лъ  є҆сѝ, и҆ и҆́деши ѿ мꙋже́й беззако́нныхъ оу҆бїе́нъ  бы́ти, на́ше ѡ҆сꙋжде́нїе ѡ҆сꙋжда́ѧй стрⷭ҇тїю твое́ю;  тѣ́мже хвалꙋ̀, вели́чїе и҆ сла́вꙋ возсыла́юще вла́сти  твое́й сло́ве, согла́снѡ прино́симъ. 
Сла́ва, и҆ ны́нѣ, то́йже. 
По г҃-мъ стїхосло́вїи сѣда́ленъ, гла́съ и҃. 
Подо́бенъ: Премꙋ́дрости: 
Стрⷭ҇те́й гдⷭ҇нихъ нача́тки, настоѧ́щїй де́нь  свѣтлоно́ситъ. прїиди́те оу҆́бѡ празднолю́бцы,  оу҆срѧ́щимъ пѣ́сньми: созда́тель бо грѧде́тъ крⷭ҇тъ  прїѧ́ти, и҆спыта̑нїѧ и҆ ра̑ны, пїла́томъ сꙋди́мь. тѣ́мже  и҆ ѿ раба̀ (л. тч҃ѕ) оу҆да́ренъ бы́въ по главѣ̀, всѧ̑  терпи́тъ, да сп҃се́тъ человѣ́ка. сегѡ̀ ра́ди возопїи́мъ  є҆мꙋ̀: чл҃вѣколю́бче хрⷭ҇тѐ бж҃е, прегрѣше́нїй да́рꙋй  ѡ҆ставле́нїе, покланѧ́ющымсѧ вѣ́рою пречⷭ҇тымъ  стрⷭ҇те́мъ твои̑мъ. 
Сла́ва, и҆ ны́нѣ, то́йже. И҆ а҆́бїе посе́мъ чте́нїе  въ толкова́нїи є҆ѵⷢ҇лїа є҆́же ѿ матѳе́а. И҆ Сло́во  і҆ѡа́нна златоꙋ́стагѡ ѡ҆ и҆зсо́хшей смоко́вницѣ,  є҆мꙋ́же нача́ло: Ꙗ҆́коже оу҆́бѡ ви́дѧ: И҆ сло́во  дамаски́ново ѡ҆ и҆зсо́хшей смоко́вницѣ, и҆ ѡ҆ при́тчи  вїногра́да. Та́же, И҆ ѡ҆ сподо́битисѧ на́мъ:  Є҆ѵⷢ҇лїе ѿ матѳе́а, зача́ло п҃д, без̾ престꙋ́пки:  Во вре́мѧ ѻ҆́но, возвра́щьсѧ і҆и҃съ во гра́дъ,  взалка̀: Коне́цъ, въ зача́лѣ п҃и-мъ: И҆ да́стсѧ  ꙗ҆зы́кꙋ творѧ́щемꙋ плоды̀ є҆гѡ̀. Посе́мъ ѱало́мъ  н҃. Та́же, Сп҃сѝ бж҃е лю́ди твоѧ̑: Гдⷭ҇и поми́лꙋй,  в҃і. 
Трипѣ́снецъ, творе́нїе господи́на космы̀, є҆гѡ́же  краестро́чїе: Тѝ деѵте́ра, си́ є҆сть: во вторы́й  де́нь, є҆́же є҆́сть понедѣ́льникъ. І҆рмо́съ по  два́жды, тропарѝ на в҃і. 
Припѣ́въ: Сла́ва тебѣ̀ бж҃е на́шъ, сла́ва  тебѣ̀. 
[Се́й во всю̀ седми́цꙋ]. Послѣдѝ і҆рмо́съ, ѻ҆́ба  ли̑ка вкꙋ́пѣ. Гла́съ в҃. 
Пѣ́снь а҃. 
[Т] І҆рмо́съ: Непроходи́мое волнѧ́щеесѧ мо́ре,  бж҃їимъ свои́мъ велѣ́нїемъ и҆зсꙋши́вшемꙋ, и҆  пѣшеше́ствовати сквозѣ̀ є҆̀ і҆и҃льтєскїѧ лю́ди  наста́вльшемꙋ, гдⷭ҇ви пои́мъ, сла́внѡ бо просла́висѧ. 
[И] Неизрече́нное сло́ва бж҃їѧ схожде́нїе, є҆́же  хрⷭ҇то́съ то́йжде є҆́сть бг҃ъ и҆ человѣ́къ, є҆́же бг҃ъ  невосхище́нїемъ бы́ти непщева́въ, внегда̀ воѡбража́тисѧ  рабѡ́мъ, показꙋ́етъ оу҆ч҃нкѡ́мъ, сла́внѡ бо просла́висѧ. 
[Д] Послꙋжи́ти са́мъ прїидо́хъ, є҆гѡ́же зра́комъ  созда́тель во́лею ѡ҆бложе́нъ є҆́смь, ѡ҆бнища́вшемꙋ  а҆да́мꙋ, бога́тствꙋѧй бж҃ество́мъ, положи́ти хотѧ́й мою̀  дꙋ́шꙋ и҆збавле́нїе за́нь, и҆́же безстра́стный  бж҃ество́мъ. (л. тч҃ѕ ѡ҆б.) 
Конда́къ, гла́съ и҃. 
Подо́бенъ: Ꙗ҆́кѡ нача́тки. 
І҆а́кѡвъ рыда́ше і҆ѡ́сифова лише́нїѧ, и҆ до́блїй  сѣдѧ́ше на колесни́цѣ, ꙗ҆́кѡ ца́рь почита́емь:  є҆гѵ́птѧныни бо тогда̀ сласте́мъ не порабо́тавъ,  воспрославлѧ́шесѧ ѿ вѣ́дꙋщагѡ человѣ́чєскаѧ сердца̀,  и҆ посыла́ющагѡ вѣне́цъ нетлѣ́нный. 
І҆́косъ: На рыда́нїе ны́нѣ приложи́мъ рыда́нїе,  и҆ и҆злїе́мъ сле́зы со і҆а́кѡвомъ, пла́чꙋщесѧ і҆ѡ́сифа  приснопа́мѧтнагѡ и҆ цѣломꙋ́дреннагѡ, порабоще́ннагѡ  оу҆́бѡ тѣ́ломъ, дꙋ́шꙋ же непорабоще́нꙋ соблю́дшагѡ, и҆  є҆гѵ́птомъ всѣ́мъ ца́рствовавшагѡ: бг҃ъ бо подае́тъ  рабѡ́мъ свои̑мъ вѣне́цъ нетлѣ́нный. 
Сѷнаѯа́рїй. Стїхѝ на і҆ѡ́сифа прекра́снаго: 
Цѣломꙋ́дренный і҆ѡ́сифъ, првⷣный держи́тель  ꙗ҆ви́сѧ: 
И҆ пшеницода́вецъ, ѽ до́брыхъ сто́же! 
Стїхѝ на и҆зсо́хшꙋю смоко́вницꙋ: 
Собо́рище смоко́вницꙋ хрⷭ҇то́съ є҆вре́йское, 
Плодѡ́въ чꙋждꙋ́ю дх҃о́вныхъ воѡбразꙋ́ѧй, 
Клѧ́твою оу҆сꙋша́етъ: є҆ѧ́же бѣжи́мъ стра́сти. 
Во ст҃ы́й и҆ вели́кїй понедѣ́льникъ па́мѧть  твори́мъ бл҃же́ннагѡ і҆ѡ́сифа прекра́снагѡ, и҆ и҆зсо́хшїѧ  смоко́вницы: зане́же нача́ло ѿсю́дꙋ прїе́млютъ ст҃ы́ѧ  стрⷭ҇ти гдⷭ҇а на́шегѡ і҆и҃са хрⷭ҇та̀: і҆ѡ́сифъ же во  ѡ҆́бразъ сегѡ̀ пе́рвѣе прїе́млетсѧ. Се́й оу҆́бѡ сы́нъ  послѣ́днїй бѧ́ше патрїа́рха і҆а́кѡва, ѿ рахи́ли є҆мꙋ̀  рожде́нный, ѿ свои́хъ же бра́тїй позави́дѣнъ бы́въ  нѣ́кихъ ра́ди во снѣ̀ видѣ́нїй. Пре́жде оу҆́бѡ во  и҆скопа́нїе ро́ва скрыва́етсѧ: и҆ ѻ҆те́цъ є҆гѡ̀ ѿ  дѣте́й пре́лестїю ѡ҆кровавле́нною ри́зою оу҆крада́етсѧ,  ꙗ҆́кѡ ѿ ѕвѣ́рѧ и҆з̾ѧде́нъ бы́сть. Та́же на  три́десѧтихъ сре́бреницѣхъ про́данъ быва́етъ  і҆смаилі́тѡмъ, и҆́же па́ки продаю́тъ є҆го̀ пентефрі́ю,  нача́льникꙋ скопце́й царѧ̀ є҆гѵ́петскагѡ фараѡ́на. (л.  тч҃з) Неи́стовствовавшей же госпожѣ̀ є҆гѡ̀ на  цѣломꙋ́дрїе ю҆́ноши, поне́же беззако́нїѧ содѣ́ѧти не  восхотѣ̀, ри́зꙋ ѡ҆ста́вль ѿбѣжѐ: ѻ҆на́ же  господи́нꙋ є҆гѡ̀ ѡ҆болга́етъ є҆го̀, и҆ оу҆́зы и҆  темни́ца го́рькаѧ сего̀ прїе́млетъ. Та́же разрѣше́нїемъ  снѡ́въ и҆зво́дитсѧ, и҆ царю̀ ꙗ҆влѧ́етсѧ, и҆ господи́нъ  всеѧ̀ землѝ є҆гѵ́петскїѧ поставлѧ́етсѧ. Па́ки же  пшеницода́тельствомъ бра́тїѧмъ ꙗ҆вле́нъ быва́етъ, и҆  всѧ́ческое своегѡ̀ живота̀ до́брѣ препроводи́въ, во  є҆гѵ́птѣ оу҆мира́етъ, вели́кїй ѡ҆ цѣломꙋ́дрїи при  и҆нѣ́хъ є҆гѡ̀ до́брыхъ познава́емый. Ѡ҆́бразъ же се́й  хрⷭ҇то́въ: занѐ и҆ хрⷭ҇то́съ ѿ є҆диноплеме́нныхъ  і҆ꙋдє́й зави́ствꙋемь быва́етъ, и҆ ѿ оу҆ченика̀ на  три́десѧти сре́бреницѣхъ продае́тсѧ, и҆ во мра́чный и҆  те́мный ро́въ, гро́бъ, заключа́етсѧ, и҆ ѿтꙋ́дꙋ  самовла́стнѡ восторгнꙋ́всѧ, ца́рствꙋетъ над̾  є҆гѵ́птомъ: ꙗ҆́вѣ на всѧ́кїй грѣ́хъ, и҆ до конца̀  сего̀ побѣжда́етъ, мі́ромъ же всѣ́мъ ѡ҆блада́етъ, и҆  человѣколю́бнѡ и҆скꙋпꙋ́етъ на́съ та́инственнымъ  пшеницода́тельствомъ, ꙗ҆́кѡ са́мъ себѐ за на́съ да́вый,  и҆ ꙗ҆́кѡ пита́етъ на́съ небе́снымъ хлѣ́бомъ, свое́ю  живоно́сною пло́тїю. По семꙋ̀ оу҆́бѡ словесѝ,  прекра́сный і҆ѡ́сифъ ны́нѣ прїе́млетсѧ. Здѣ́ же и҆ ѡ҆  и҆зсо́хшей смоко́вницѣ па́мѧть твори́мъ: зане́же  бж҃е́ственнїи є҆ѵⷢ҇лі́сти, сі́есть, матѳе́й и҆ ма́рко,  по по́вѣсти ѡ҆ ва́їахъ прино́сѧтъ: во оу҆́трїе же  и҆зше́дшымъ и҆̀мъ ѿ виѳа́нїи, взалка̀. Дрꙋгі́й же  оу҆́трꙋ же возвра́щьсѧ во гра́дъ глаго́летъ, взалка̀, и҆  ви́дѣвъ смоко́вницꙋ, ли́ствїе то́кмѡ и҆мꙋ́щꙋю, не бѣ́  бо вре́мѧ смо́квамъ, прїи́де къ не́й, и҆ є҆лма̀, плода̀  не ѡ҆брѣ́те на не́й, речѐ: да не ктомꙋ̀ пло́дъ ѿ  тебѐ бꙋ́детъ въ вѣ́къ: и҆ и҆́зсше а҆́бїе смоко́вница.  Смоко́вница оу҆́бѡ є҆́сть, со́нмище і҆ꙋде́йское, на  не́мже плода̀ подо́бнагѡ сп҃съ не ѡ҆брѣ́тъ, то́чїю  ѡ҆сѣнѧ́ющее зако́на, и҆ сїѐ ѿѧ́тъ ѿ ни́хъ,  пра́здное всѧ́чески содѣ́ѧвъ. А҆́ще ли же кто̀ рече́тъ:  почто̀ бездꙋ́шное дре́во сꙋ́хо бы́сть, клѧ́твꙋ взе́мшее  не согрѣши́вшее; Да навы́кнетъ, ꙗ҆́кѡ і҆ꙋде́є ви́дѧще  хрⷭ҇та̀ при́снѡ всѣ́хъ бл҃годѣ́тельствꙋюща, никомꙋ́же  ключи́мое ско́рбно содѣ́лавша, непщева́хꙋ, ꙗ҆́кѡ си́лꙋ  и҆́мать (л. тч҃з ѡ҆б.) то́чїю бл҃годѣ́тельствовати,  ѕлотвори́ти же нѝ. Человѣколюби́въ же влⷣка сы́й, не  восхотѣ̀ на человѣ́цѣ сїѐ показа́ти, и҆ семꙋ̀ бы́ти:  да оу҆́бѡ оу҆вѣ́ритъ небл҃года̑рныѧ лю́ди, ꙗ҆́кѡ  и҆́мать си́лꙋ и҆ къ мꙋ́цѣ дово́льнꙋю: ꙗ҆́кѡ бл҃гъ же не  хо́щетъ, на бездꙋ́шномъ и҆ нечꙋ́вственномъ є҆стествѣ̀  мꙋче́нїе содѣ́ловаетъ. Вкꙋ́пѣ же нѣ́кое и҆  неизглаго́ланное сло́во є҆́сть, ѿ ста́рєцъ  премꙋ́дрыхъ къ на́мъ прише́дшее. Ꙗ҆́коже глаго́летъ  і҆сі́дѡръ пилꙋсїѡ́тъ: ꙗ҆́кѡ дре́во престꙋпле́нїѧ сїѐ  бы́сть, є҆гѡ́же и҆ ли́ствїе въ покро́въ престꙋ́пльшїи  оу҆потреби́ша. тѣ́мже и҆ проклѧ́тсѧ ѿ хрⷭ҇та̀  человѣколю́бнѡ, поне́же тогда̀ сїѐ не пострада̀, ктомꙋ̀  плода̀ не принестѝ вино́вна грѣхꙋ̀. А҆ ꙗ҆́коже грѣ́хъ  смо́кви оу҆подоблѧ́етсѧ, бл҃гоѧвле́нно: и҆́мать бо  оу҆слажда́ющее сла́сти, прилѣплѧ́емое грѣха̀, и҆  ѡ҆жесточава́ющее послѣдѝ и҆ полютѣва́ющее со́вѣстїю.  Ѻ҆ба́че ѿ ѻ҆тє́цъ смоко́вничнаѧ по́вѣсть здѣ̀  оу҆миле́нїѧ ра́ди положи́сѧ, ꙗ҆́коже і҆ѡ́сифа ра́ди, за  є҆́же носи́ти ѡ҆́бразъ хрⷭ҇то́въ. Є҆́сть же смоко́вница  всѧ́ка дꙋша̀, всѧ́кагѡ дх҃о́внагѡ пло́да неприча́стна: въ  не́йже оу҆́трꙋ, по настоѧ́щей ꙗ҆́вѣ жи́зни, не  ѡ҆брѣта́ѧ гдⷭ҇ь поко́ѧ оу҆ неѧ̀, оу҆сꙋша́етъ ю҆̀  клѧ́твою, и҆ въ вѣ́чный посыла́етъ ѻ҆́гнь, и҆ сто́лпъ  нѣ́кїй стои́тъ оу҆сꙋше́нный, оу҆страша́ѧй не  дѣ́лающихъ прикла́днагѡ добродѣ́телей плода̀.  Прекра́снагѡ і҆ѡ́сифа мл҃твами хрⷭ҇тѐ бж҃е поми́лꙋй  на́съ. 
Пѣ́снь и҃. 
[Е] І҆рмо́съ: Оу҆страши́сѧ ѻ҆трокѡ́въ  бл҃гочести́выхъ, соѡбра́знагѡ дꙋшѝ нескве́рнагѡ тѣ́ла,  и҆ оу҆страни́сѧ воспита́нный въ безмѣ́рномъ веществѣ̀,  неꙋтрꙋжде́нъ ѻ҆́гнь: присноживꙋ́щꙋ же и҆з̾ꙋвѧ́дшꙋ  пла́меню, вѣ́чнꙋющаѧ пѣ́снь воспѣва́шесѧ: гдⷭ҇а всѧ̑  дѣла̀ по́йте, и҆ превозноси́те во всѧ̑ вѣ́ки. 
[Ѵ] Ва́съ тогда̀ мои́хъ оу҆ч҃нкѡ́въ позна́ютъ  всѝ, а҆́ще моѧ̑ за́пѡвѣди соблюдетѐ, глаго́летъ сп҃съ  дрꙋгѡ́мъ, ко стрⷭ҇ти и҆ды́й: ми́ръ и҆мѣ́йте въ себѣ̀,  и҆ во всѣ́хъ, (л. тч҃и) и҆ смирє́ннаѧ мꙋ́дрствꙋюще  возвы́ситесѧ: и҆ гдⷭ҇а зна́юще мѧ̀ по́йте, и҆  превозноси́те во всѧ̑ вѣ́ки. 
[Т] Чи́на сопроти́вна ва́мъ ꙗ҆зы́ческа, да  є҆́сть держа́ва кꙋпноро́дныхъ: не жре́бїй бо мо́й,  мꙋчи́тельство же ра́зꙋмъ самоизбра́нный. и҆́же оу҆́бѡ  пред̾изѧ́щный въ ва́съ бы́ти хотѧ́й дрꙋги́хъ, да є҆́сть  всѣ́хъ послѣ́днѣйшїй: и҆ гдⷭ҇а зна́юще мѧ̀ по́йте, и҆  превозноси́те во всѧ̑ вѣ́ки. 
Хва́лимъ, бл҃гослови́мъ: 
И҆ па́ки і҆рмо́съ. Чⷭ҇тнѣ́йшꙋю не пое́мъ. 
Пѣ́снь ѳ҃. 
[Е] І҆рмо́съ: Возвели́чилъ є҆сѝ хрⷭ҇тѐ  ро́ждшꙋю тѧ̀ бцⷣꙋ, ѿ неѧ́же созда́телю на́шъ, въ  подобостра́стное на́мъ ѡ҆бле́клсѧ є҆сѝ тѣ́ло, на́шихъ  прегрѣше́нїй рѣши́тельное: сїю̀ оу҆бл҃жа́юще всѝ  ро́ди, тебѐ велича́емъ. 
[Р] Скве́рнꙋ всю̀ страстнꙋ́ю ѿри́нꙋвше,  досто́йный бж҃е́ственнагѡ ца́рствїѧ ра́зꙋмъ воспрїи́мемъ  бл҃гомꙋ́дрственный, твои̑мъ а҆пⷭ҇лѡмъ предре́клъ є҆сѝ,  всѣ́хъ премꙋ́дросте: въ не́мже просла́витесѧ,  свѣтѧ́щесѧ со́лнца свѣтоза́рнѣе. 
[А] Взира́юще на мѧ̀, ре́клъ є҆сѝ гдⷭ҇и твои̑мъ  оу҆ч҃нкѡ́мъ, не мꙋ́дрствꙋйте высѡ́каѧ, но соѿведи́тесѧ  смире́нными: мою̀, ю҆́же пїю̀, пі́йте ча́шꙋ, ꙗ҆́кѡ да во  црⷭ҇твїи ѻ҆ц҃а̀ со мно́ю просла́витесѧ. 
Та́же і҆рмо́съ: Возвели́чилъ є҆сѝ хрⷭ҇тѐ: И҆  покло́нъ до землѝ. 
Є҆ѯапостїла́рїй глаго́лемъ три́жды, ко́снѡ и҆ со  сладкопѣ́нїемъ. Се́й же глаго́летсѧ до вели́кагѡ  четвертка̀, пое́тсѧ же посредѣ̀ це́ркве ѿ пѣвца̀, и҆  проти́вꙋ глаша́етсѧ ѿ на́съ: 
Черто́гъ тво́й ви́ждꙋ сп҃се мо́й, оу҆краше́нный,  и҆ ѻ҆де́жды не и҆́мамъ, да вни́дꙋ во́нь: просвѣтѝ  ѡ҆дѣѧ́нїе дꙋшѝ моеѧ̀ свѣтода́вче, и҆ сп҃си́ мѧ. (л.  тч҃и) 
На хвали́техъ стїхи̑ры самогла́сны на д҃, гла́съ  а҃: 
Грѧды́й гдⷭ҇ь къ во́льной стрⷭ҇ти, а҆пⷭ҇лѡмъ  глаго́лаше на пꙋтѝ: сѐ восхо́димъ во і҆ерⷭ҇ли́мъ, и҆  преда́стсѧ сн҃ъ чл҃вѣ́ческїй, ꙗ҆́коже є҆́сть пи́сано  ѡ҆ не́мъ. прїиди́те оу҆̀бо и҆ мы̀, ѡ҆чище́нными смы́слы,  сше́ствꙋимъ є҆мꙋ̀, и҆ сраспне́мсѧ, и҆ оу҆мертви́мсѧ  є҆гѡ̀ ра́ди житє́йскимъ сласте́мъ, да и҆ ѡ҆живе́мъ съ  ни́мъ, и҆ оу҆слы́шимъ вопїю́ща є҆го̀: не ктомꙋ̀ въ  земны́й і҆ерⷭ҇ли́мъ, за є҆́же страда́ти, но восхождꙋ̀ ко  ѻ҆ц҃ꙋ̀ моемꙋ̀, и҆ ѻ҆ц҃ꙋ̀ ва́шемꙋ, и҆ бг҃ꙋ моемꙋ̀, и҆  бг҃ꙋ ва́шемꙋ, и҆ совозвы́шꙋ ва́съ въ го́рнїй і҆ерⷭ҇ли́мъ,  въ црⷭ҇тво нбⷭ҇ное. Два́жды. 
Гла́съ є҃: Дости́гше вѣ́рнїи сп҃си́тельнꙋю  стрⷭ҇ть хрⷭ҇та̀ бг҃а, неизрече́нное є҆гѡ̀  долготерпѣ́нїе просла́вимъ: ꙗ҆́кѡ да бл҃гоꙋтро́бїемъ  свои́мъ совоздви́гнетъ и҆ на́съ оу҆мерщвле́нныхъ  грѣхо́мъ, ꙗ҆́кѡ бл҃гъ и҆ чл҃вѣколю́бецъ. Два́жды. 
Сла́ва, и҆ ны́нѣ, гла́съ то́йже: Гдⷭ҇и, грѧды́й  къ страда́нїю, твоѧ̑ оу҆твержда́ѧ оу҆ч҃нкѝ, глаго́лалъ  є҆сѝ ѻ҆со́бь прїе́мъ и҆̀хъ: ка́кѡ глагѡ́лъ мои́хъ не  по́мните, ꙗ҆̀же пре́жде реко́хъ ва́мъ; ꙗ҆́кѡ всѧ́комꙋ  прⷪ҇ро́кꙋ нѣ́сть пи́сано, то́кмѡ во і҆ерⷭ҇ли́мѣ  оу҆бїе́нꙋ бы́ти. ны́нѣ оу҆́бѡ вре́мѧ настои́тъ, є҆́же  реко́хъ ва́мъ: се́ бо предаю́сѧ рꙋка́ма грѣ́шныхъ  порꙋ́ганъ бы́ти, и҆̀же и҆ крⷭ҇тꙋ́ мѧ пригвозди́вше, и҆  погребе́нїю преда́вше, ѡ҆ме́рзена вмѣнѧ́тъ ꙗ҆́кѡ  ме́ртва. ѻ҆ба́че дерза́йте: тридне́венъ бо воста́нꙋ въ  ра́дость вѣ́рныхъ, и҆ жи́знь вѣ́чнꙋю. 
На стїхо́внѣ самогла́сенъ. Гла́съ є҃: 
Гдⷭ҇и, къ та́инствꙋ неизглаго́ланномꙋ твоегѡ̀  смотре́нїѧ, не довлѣ́ющи сынѡ́въ зеведе́овыхъ ма́ти,  проша́ше тѧ̀, вре́меннагѡ ца́рства по́чести дарова́тисѧ  ча́дѡмъ є҆ѧ̀: но вмѣ́стѡ тоѧ̀, ча́шꙋ сме́рти ѡ҆бѣща́лъ  є҆сѝ пи́ти дрꙋгѡ́мъ твои̑мъ, ю҆́же ча́шꙋ пре́жде си́хъ  пи́ти (л. тч҃ѳ) са́мъ глаго́лалъ є҆сѝ, грѣхѡ́въ  ѡ҆чище́нїе. тѣ́мже тебѣ̀ вопїе́мъ: сп҃се́нїе дꙋ́шъ  на́шихъ, сла́ва тебѣ̀. 
Сті́хъ: И҆спо́лнихомсѧ заꙋ́тра ми́лости твоеѧ̀  гдⷭ҇и: 
Гдⷭ҇и, совершє́ннѣйшаѧ мꙋ́дрствовати, твоѧ̑  наказꙋ́ѧ оу҆ч҃нкѝ, не оу҆подо́битисѧ ꙗ҆зы́кѡмъ  глаго́лалъ є҆сѝ, во є҆́же ѡ҆блада́ти ме́ньшими: не  та́кѡ бо бꙋ́детъ ва́мъ мои̑мъ оу҆ч҃нкѡ́мъ, ꙗ҆́кѡ ни́щїй  хотѧ̀ є҆́смь. пе́рвый оу҆́бѡ ва́съ, да бꙋ́детъ всѣ̑мъ  слꙋга̀: нача́льствꙋѧй же ꙗ҆́кѡ нача́льствꙋемый,  пред̾изѧ́щный же ꙗ҆́кѡ послѣ́днѣйшїй. и҆́бо прїидо́хъ  са́мъ ѡ҆бнища́вшемꙋ а҆да́мꙋ послꙋжи́ти, и҆ и҆збавле́нїе  да́ти за мно́гихъ дꙋ́шꙋ мою̀, вопїю́щихъ мѝ: сла́ва  тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ: 
Гла́съ и҃: И҆зсо́хшїѧ смоко́вницы за непло́дїе,  преще́нїѧ оу҆боѧ́вшесѧ бра́тїе, плоды̀ достѡ́йны  покаѧ́нїѧ принесе́мъ хрⷭ҇тꙋ̀, подаю́щемꙋ на́мъ ве́лїю  млⷭ҇ть. 
Сла́ва, и҆ ны́нѣ, гла́съ то́йже: Вторꙋ́ю є҆́ѵꙋ  є҆гѵ́птѧныню ѡ҆брѣ́тъ ѕмі́й глаго́лы, тща́шесѧ  ласка́ньми запѧ́ти і҆ѡ́сифа, но то́й ѡ҆ста́вивъ ри́зꙋ,  бѣжа̀ грѣха̀: и҆ на́гъ не стыдѧ́шесѧ, ꙗ҆́коже  первозда́нный пре́жде преслꙋша́нїѧ. тогѡ̀ мл҃твами  хрⷭ҇тѐ поми́лꙋй на́съ. 
Та́же: Бл҃го є҆́сть: И҆ прѡ́чаѧ по ѻ҆бы́чаю  съ покло́ны. Та́же ѿпꙋ́стъ: Грѧды́й гдⷭ҇ь на  во́льнꙋю стрⷭ҇ть, на́шегѡ ра́ди сп҃се́нїѧ, хрⷭ҇то́съ  и҆́стинный: Се́й же ѿпꙋ́стъ глаго́летсѧ во вто́рникъ  и҆ въ сре́дꙋ. 
[зрѝ] Вѣ́домо же бꙋ́ди, ꙗ҆́кѡ на а҃-мъ часѣ̀  и҆ ѳ҃-мъ ѱалти́рь не глаго́лемъ въ вели́кꙋю седми́цꙋ:  но то́чїю глаго́лютсѧ триѱа́лмны, по ѻ҆бы́чаю. Тре́тїй  же ча́съ и҆ шесты́й пое́мъ со ѱалти́ремъ. Чте́тсѧ же и҆  четвероеѵⷢ҇лїе, въ понедѣ́льникъ, во вто́рникъ и҆ въ  сре́дꙋ соверша́етсѧ. (л. тч҃ѳ ѡ҆б.)  
При часѣ̀ г҃-мъ днѐ оу҆дарѧ́етъ параекклисїа́рхъ  въ би́ло, ꙗ҆́кѡ же є҆́сть ѻ҆бы́чай. И҆ собра́вшесѧ въ  це́рковь, пое́мъ г҃-й ча́съ, съ каѳі́смою: и҆ творѧ́ще  ѻ҆бы̑чныѧ покло́ны. Та́же тропа́рь: Гдⷭ҇и, и҆́же  прест҃а́го твоего̀ дх҃а: и҆ Бцⷣе ты̀ є҆сѝ лоза̀:  покло́ны г҃. И҆ а҆́бїе оу҆кра́шенꙋ а҆нало́гїю,  положа́тъ на не́мъ верхꙋ̀ ст҃о́е четвероеѵⷢ҇лїе, и҆  двѣма̀ лампа́дома возжже́ннома. Всѣ̑мъ же стоѧ́щымъ  ѿкрове́нными глава́ми. Сщ҃е́нникъ же кади́тъ хра́мъ  ве́сь, и҆ бра́тїю. А҆ на ѕ҃-мъ часѣ̀ кади́тъ то́кмѡ  є҆ѵⷢ҇лїе. На ѳ҃-мъ же часѣ̀ є҆ѵⷢ҇лїе кади́тъ, и҆  хра́мъ ве́сь, и҆ бра́тїю: И҆ та́кѡ чте́тъ є҆ѵⷢ҇лїе. По  сконча́нїи же чте́нїѧ є҆ѵⷢ҇лїа глаго́лемъ: Гдⷭ҇ь бг҃ъ  бл҃гослове́нъ: И҆ про́чее послѣ́дованїе. Глаго́летсѧ  и҆ конда́къ днѐ: І҆а́кѡвъ рыда́ше: И҆ ѻ҆бы̑чныѧ  покло́ны. И҆ а҆́бїе начина́емъ шесты́й ча́съ. Прїиди́те  поклони́мсѧ: три́жды, и҆ ѱалмы̀ ѻ҆бы̑чныѧ: Каѳі́смꙋ  рѧдовꙋ́ю. Та́же тропа́рь: И҆́же въ шесты́й де́нь же и҆  ча́съ: и҆ бг҃оро́диченъ: Ꙗ҆́кѡ не и҆́мамы  дерзнове́нїѧ: и҆ покло́ны г҃. 
Та́же тропа́рь прⷪ҇ро́чества, гла́съ ѕ҃: 
Дꙋше́ю сокрꙋше́нною припа́даемъ тебѣ̀, и҆ мо́лимъ  тѧ̀ сп҃се мі́ра: ты́ бо є҆сѝ бг҃ъ ка́ющихсѧ. 
Сла́ва, и҆ ны́нѣ, то́йже: 
Прокі́менъ, ѱало́мъ рк҃є, гла́съ д҃: Внегда̀  возврати́ти гдⷭ҇ꙋ плѣ́нъ сїѡ́нь. Сті́хъ: Тогда̀  и҆спо́лнишасѧ ра́дости оу҆ста̀ на̑ша. 
Прⷪ҇ро́чества і҆езекі́илева чте́нїе. [Глава̀ а҃, ст.  а҃- к҃.] 
Бы́сть въ тридесѧ́тое лѣ́то, въ четве́ртый мцⷭ҇ъ,  въ пѧ́тый де́нь мцⷭ҇а, и҆ а҆́зъ бы́хъ посредѣ̀  плѣне́нїѧ при рѣцѣ̀ хова́ръ: и҆ ѿверзо́шасѧ нб҃са̀,  и҆ ви́дѣхъ видѣ̑нїѧ бж҃їѧ. Въ пѧ́тый де́нь мѣ́сѧца,  сїѐ лѣ́то пѧ́тое плѣне́нїѧ царѧ̀ і҆ѡакі́ма: И҆ бы́сть  сло́во гдⷭ҇не ко і҆езекі́илю сы́нꙋ вꙋзі́евꙋ, сщ҃е́нникꙋ  въ землѝ халде́йстѣй при рѣцѣ̀ хова́ръ. и҆ бы́сть на  мнѣ̀ рꙋка̀ гдⷭ҇нѧ. И҆ ви́дѣхъ, и҆ сѐ дх҃ъ  воздвиза́ѧйсѧ, грѧдѧ́ше ѿ сѣ́вера, и҆ ѻ҆́блакъ  вели́кїй въ не́мъ, и҆ свѣ́тъ ѻ҆́крестъ (л. у҃) є҆гѡ̀  и҆ ѻ҆́гнь блиста́ѧйсѧ: И҆ посредѣ̀ є҆гѡ̀ ꙗ҆́кѡ  видѣ́нїе и҆ле́ктра посредѣ̀ ѻ҆гнѧ̀, и҆ свѣ́тъ въ  не́мъ: посредѣ̀ ꙗ҆́кѡ подо́бїе четы́рехъ живо́тныхъ: и҆  сїѐ видѣ́нїе и҆́хъ, ꙗ҆́кѡ подо́бїе человѣ́ка въ  ни́хъ. И҆ четы́ре ли́ца є҆ди́номꙋ, и҆ четы́ре кри́ла  є҆ди́номꙋ: И҆ го́лєни и҆́хъ пра́вы, и҆ перна́ты но́ги  и҆́хъ, и҆ и҆́скры ꙗ҆́кѡ блиста́ющаѧсѧ мѣ́дь, и҆ лє́гка  кри́ла и҆́хъ: И҆ рꙋка̀ человѣ́ча под̾ кри́лами и҆́хъ на  четы́рехъ страна́хъ и҆́хъ. И҆ ли́ца и҆́хъ и҆ кри́ла и҆́хъ  четы́рехъ держа́щаѧсѧ дрꙋ́гъ дрꙋ́га, ли́ца же и҆́хъ  четы́рехъ не ѡ҆браща́хꙋсѧ, внегда̀ ходи́ти и҆̀мъ: ко́еждо  прѧ́мѡ лица̀ своегѡ̀ хожда́хꙋ. И҆ подо́бїе ли́цъ и҆́хъ,  лицѐ человѣ́чее, и҆ лицѐ льво́во ѡ҆деснꙋ́ю четы́ремъ,  и҆ лицѐ те́льчее ѡ҆шꙋ́юю четы́ремъ, и҆ лицѐ ѻ҆́рлее  четы́ремъ. [И҆ ли́ца и҆́хъ] и҆ кри́ла и҆́хъ просте́рты  свы́ше четы́ремъ, коемꙋ́ждо два̀ сопрѧже́на дрꙋ́гъ ко  дрꙋ́гꙋ, и҆ два̀ покрыва́хꙋ верхꙋ̀ тѣлесѐ и҆́хъ, и҆  ко́еждо прѧ́мѡ лицꙋ̀ своемꙋ̀ и҆дѧ́ше: И҆дѣ́же а҆́ще  бѧ́ше дꙋ́хъ ше́ствꙋѧй, и҆дѧ́хꙋ, и҆ не ѡ҆браща́хꙋсѧ. И҆  посредѣ̀ живо́тныхъ видѣ́нїе ꙗ҆́кѡ оу҆́глїѧ ѻ҆гнѧ̀  горѧ́щагѡ, ꙗ҆́кѡ видѣ́нїе свѣ́щъ соѡбраща́ющихсѧ  посредѣ̀ живо́тныхъ, и҆ свѣ́тъ ѻ҆гнѧ̀, и҆ ѿ ѻ҆гнѧ̀  и҆схожда́ше ꙗ҆́кѡ мо́лнїѧ. И҆ живѡ́тнаѧ теча́хꙋ, и҆  ѡ҆браща́хꙋсѧ, ꙗ҆́кѡ видѣ́нїе ꙾везе́ково꙾꙾блиста́нїѧ꙾:  И҆ ви́дѣхъ, и҆ сѐ ко́ло є҆ди́но на землѝ держа́щеесѧ  живо́тныхъ четы́рехъ: И҆ видѣ́нїе коле́съ, и҆  сотворе́нїе и҆́хъ, ꙗ҆́кѡ видѣ́нїе ѳарсі́са, и҆ подо́бїе  є҆ди́но четы́ремъ: и҆ дѣ́ло и҆́хъ бѧ́ше, ꙗ҆́коже а҆́ще  бы бы́ло ко́ло въ колесѝ. На четы́ри страны̑ и҆́хъ  ше́ствовахꙋ: не ѡ҆браща́хꙋсѧ, внегда̀ ше́ствовати и҆̀мъ,  Нижѐ хребты̀ и҆́хъ, и҆ высота̀ бѧ́ше и҆̀мъ: и҆ ви́дѣхъ  та̑, и҆ плещѝ и҆́хъ и҆спо́лнены ѻ҆че́съ ѻ҆́крестъ  четы́ремъ. И҆ внегда̀ ше́ствовати живѡ́тнымъ, ше́ствовахꙋ  и҆ коле́са (л. у҃ ѡ҆б.) держа́щесѧ и҆́хъ: и҆ внегда̀  воздвиза́тисѧ живѡ́тнымъ ѿ землѝ, воздвиза́хꙋсѧ и҆  коле́са. И҆дѣ́же а҆́ще бѧ́ше ѻ҆́блакъ, та́мѡ бѧ́ше и҆  дх҃ъ, є҆́же ше́ствовати: ше́ствовахꙋ и҆ живѡ́тнаѧ, и҆  коле́са воздвиза́хꙋсѧ съ ни́ми, занѐ дх҃ъ жи́зни бѧ́ше  въ колесѣ́хъ. 
Прокі́менъ, ѱало́мъ рк҃ѕ, гла́съ д҃: А҆́ще не  гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи.  Сті́хъ: А҆́ще не гдⷭ҇ь сохрани́тъ гра́дъ всꙋ́е бдѣ̀  стрегі́й. И҆ чте́тсѧ є҆ѵⷢ҇лїе по предпи́санномꙋ чи́нꙋ.  По чте́нїи же, Ско́рѡ да предварѧ́тъ ны̀ щедро́ты твоѧ̑  гдⷭ҇и: Трист҃о́е, съ покло́ны. По Ѻ҆́ч҃е на́шъ:  Конда́къ днѐ. Гдⷭ҇и поми́лꙋй, м҃. И҆ про́чее по  ѻ҆бы́чаю, и҆ ѿпꙋ́стъ. 
[зрѝ] Вѣ́домо же бꙋ́ди: Ꙗ҆́кѡ є҆ѵⷢ҇лїе ѿ  матѳе́а всѐ чте́тсѧ, подо́бнѣ и҆ ѿ ма́рка, и҆ ѿ  лꙋкѝ: ѿ і҆ѡа́нна же чте́тсѧ до нача́ла ст҃ы́хъ  стрⷭ҇те́й, ꙗ҆́вѣ ꙗ҆́кѡ до Ны́нѣ просла́висѧ сн҃ъ  чл҃вѣ́ческїй: Чте́тсѧ же та́кѡ въ тре́хъ дне́хъ,  си́рѣчь, въ понедѣ́льникъ, во вто́рникъ, въ сре́дꙋ: И҆  соверша́етсѧ въ сре́дꙋ на ѳ҃- мъ часѣ̀. Быва́ютъ же ѿ  лꙋкѝ чте́нїѧ трѝ. Прѡ́чаѧ же по два̀. Вкꙋ́пѣ всѣ́хъ  чте́нїй де́вѧть, и҆ вѧ́щше ничто́же. Девѧ́тый же ча́съ  тре́хъ дне́й стїхосло́вїѧ не и҆́мать, ꙗ҆́коже рече́сѧ.  Но по триѱа́лмїи пое́тсѧ ѿ оу҆чине́ннагѡ мона́ха:  И҆́же въ девѧ́тый ча́съ: Сла́ва, и҆ ны́нѣ: И҆́же  на́съ ра́ди рожде́йсѧ ѿ дв҃ы: И҆ быва́етъ чте́нїе въ  четвероеѵⷢ҇лїи: По не́мже глаго́лемъ: Не преда́ждь  на́съ до конца̀: Трист҃о́е съ покло́ны. По  Ѻ҆́ч҃е на́шъ: Конда́къ днѐ. Во црⷭ҇твїи твое́мъ:  И҆ про́чее послѣ́дованїе, ꙗ҆́кѡ ѻ҆бы́чно. Глаго́лемъ  же и҆ конда́къ днѐ. Присовокꙋплѧ́емъ же и҆ вече́рню.  (л. у҃а) 
Во ст҃ы́й и҆ вели́кїй понедѣ́льникъ ве́чера, 
По предначина́тельномъ ѱалмѣ̀ ѻ҆бы́чное  стїхосло́вїе: Ко гдⷭ҇ꙋ внегда̀ скорбѣ́ти мѝ,  воззва́хъ: На Гдⷭ҇и воззва́хъ, поста́вимъ стїхѡ́въ  і҃, и҆ пое́мъ стїхи̑ры самогла́сны днѐ д҃ по два́жды, а҆  два̀ по є҆ди́ножды, гла́съ а҃: 
Грѧды́й гдⷭ҇ь къ во́льнѣй стрⷭ҇ти, а҆пⷭ҇лѡмъ  глаго́лаше на пꙋтѝ: сѐ восхо́димъ во і҆ерⷭ҇ли́мъ, и҆  преда́стсѧ сн҃ъ чл҃вѣ́ческїй, ꙗ҆́коже є҆́сть пи́сано  ѡ҆ не́мъ. прїиди́те оу҆̀бо и҆ мы̀, ѡ҆чище́нными смы́слы,  сше́ствꙋимъ є҆мꙋ̀, и҆ сраспне́мсѧ, и҆ оу҆мертви́мсѧ  є҆гѡ̀ ра́ди житє́йскимъ сласте́мъ, да и҆ ѡ҆живе́мъ съ  ни́мъ, и҆ оу҆слы́шимъ вопїю́ща є҆го̀: не ктомꙋ̀ въ  земны́й і҆еросолѵ́мъ за є҆́же страда́ти: но восхождꙋ̀ ко  ѻ҆ц҃ꙋ̀ моемꙋ̀ и҆ ѻ҆ц҃ꙋ̀ ва́шемꙋ, и҆ бг҃ꙋ моемꙋ̀ и҆ бг҃ꙋ  ва́шемꙋ, и҆ совозвы́шꙋ ва́съ въ го́рнїй і҆еросолѵ́мъ, въ  црⷭ҇тво нбⷭ҇ное. Два́жды. 
Гла́съ є҃: Дости́гше вѣ́рнїи сп҃си́тельнꙋю  стрⷭ҇ть хрⷭ҇та̀ бг҃а, неизрече́нное є҆гѡ̀  долготерпѣ́нїе просла́вимъ: ꙗ҆́кѡ да бл҃гоꙋтро́бїемъ  свои́мъ совоздви́гнетъ и҆ на́съ оу҆мерщвле́нныхъ  грѣхо́мъ, ꙗ҆́кѡ бл҃гъ и҆ чл҃вѣколю́бецъ. Два́жды. 
Гдⷭ҇и грѧды́й къ страда́нїю, твоѧ̑ оу҆твержда́ѧ  оу҆ч҃нкѝ, глаго́лалъ є҆сѝ ѻ҆со́бь прїе́мъ и҆̀хъ:  ка́кѡ глагѡ́лъ мои́хъ не по́мните, ꙗ҆̀же пре́жде реко́хъ  ва́мъ; ꙗ҆́кѡ всѧ́комꙋ прⷪ҇ро́кꙋ нѣ́сть пи́сано, то́кмѡ  во і҆еросолѵ́мѣ оу҆бїе́нꙋ бы́ти. ны́нѣ оу҆́бѡ вре́мѧ  настои́тъ, є҆́же реко́хъ ва́мъ: се́ бо предаю́сѧ рꙋка́ма  грѣ́шныхъ порꙋ́ганъ бы́ти, и҆̀же и҆ крⷭ҇тꙋ́ мѧ  пригвозди́вше, и҆ погребе́нїю преда́вше, ѡ҆ме́рзена  вмѣнѧ́тъ ꙗ҆́кѡ ме́ртва. ѻ҆ба́че дерза́йте, тридне́венъ  бо воста́нꙋ, въ ра́дость вѣ́рныхъ, и҆ жи́знь вѣ́чнꙋю.  Два́жды. (л. у҃а ѡ҆б.) 
Гдⷭ҇и, къ та́инствꙋ неизглаго́ланномꙋ твоегѡ̀  смотре́нїѧ, не довлѣ́ющи сынѡ́въ зеведе́овыхъ ма́ти,  проша́ше тѧ̀, вре́меннагѡ црⷭ҇тва по́чести дарова́тисѧ  ча́дѡмъ є҆ѧ̀: но вмѣ́стѡ тоѧ̀, ча́шꙋ сме́рти ѡ҆бѣща́лъ  є҆сѝ пи́ти дрꙋгѡ́мъ твои̑мъ: ю҆́же ча́шꙋ пре́жде си́хъ  пи́ти са́мъ глаго́лалъ є҆сѝ, грѣхѡ́въ ѡ҆чище́нїе.  тѣ́мже тебѣ̀ вопїе́мъ: сп҃се́нїе дꙋ́шъ на́шихъ, сла́ва  тебѣ̀. Два́жды. 
Гдⷭ҇и, совершє́ннѣйшаѧ мꙋ́дрствовати, твоѧ̑  наказꙋ́ѧ оу҆ч҃нкѝ, не оу҆подо́битисѧ ꙗ҆зы́кѡмъ  глаго́лалъ є҆сѝ, во є҆́же ѡ҆блада́ти ме́ньшими: не  та́кѡ бо бꙋ́детъ ва́мъ мои̑мъ оу҆ч҃нкѡ́мъ, ꙗ҆́кѡ ни́щїй  хотѧ̀ є҆́смь. пе́рвый оу҆́бѡ ва́съ, да бꙋ́детъ всѣ̑мъ  слꙋга̀: нача́льствꙋѧй же, ꙗ҆́кѡ нача́льствꙋемый:  пред̾изѧ́щный же, ꙗ҆́кѡ послѣ́днѣйшїй. и҆́бо  прїидо́хъ са́мъ ѡ҆бнища́вшемꙋ а҆да́мꙋ послꙋжи́ти, и҆  и҆збавле́нїе да́ти за мно́гихъ дꙋ́шꙋ мою̀, вопїю́щихъ  мѝ: сла́ва тебѣ̀. 
Гла́съ и҃: И҆зсо́хшїѧ смоко́вницы за непло́дїе,  преще́нїѧ оу҆боѧ́вшесѧ бра́тїе, плоды̀ достѡ́йны  покаѧ́нїѧ принесе́мъ хрⷭ҇тꙋ̀, подаю́щемꙋ на́мъ ве́лїю  млⷭ҇ть. 
Сла́ва, и҆ ны́нѣ, гла́съ то́йже: Вторꙋ́ю є҆́ѵꙋ  є҆гѵ́птѧныню ѡ҆брѣ́тъ ѕмі́й глаго́лы, тща́шесѧ  ласка́ньми запѧ́ти і҆ѡ́сифа: но то́й ѡ҆ста́вивъ ри́зꙋ,  бѣжа̀ грѣха̀, и҆ на́гъ не стыдѧ́шесѧ, ꙗ҆́коже  первозда́нный пре́жде преслꙋша́нїѧ. тогѡ̀ мл҃твами  хрⷭ҇тѐ поми́лꙋй на́съ. 
Та́же вхо́дъ со є҆ѵⷢ҇лїемъ. Свѣ́те ти́хїй: 
Прокі́менъ, ѱало́мъ рк҃з. Гла́съ ѕ҃:  Бл҃гослови́тъ тѧ̀ гдⷭ҇ь ѿ сїѡ́на, и҆ оу҆́зриши  бл҃га̑ѧ і҆ерⷭ҇ли́ма. Сті́хъ: Бл҃же́ни всѝ боѧ́щїисѧ  гдⷭ҇а, ходѧ́щїи въ пꙋте́хъ є҆гѡ̀. 
И҆схо́да чте́нїе. [Глава̀ а҃, ст. а҃-к҃.] 
Сїѧ̑ и҆мена̀ сынѡ́въ і҆и҃левыхъ, входѧ́щихъ во  є҆гѵ́петъ вкꙋ́пѣ со і҆а́кѡвомъ ѻ҆тце́мъ и҆́хъ, кі́йждо  со всѣ́мъ (л. у҃в) до́момъ свои́мъ внидо́ша: Рꙋві́мъ,  сѷмеѡ́нъ, леві́й, і҆ꙋ́да, І҆ссаха́ръ, завꙋлѡ́нъ и҆  венїамі́нъ, Да́нъ и҆ нефѳалі́мъ, га́дъ и҆ а҆си́ръ:  і҆ѡ́сифъ же бѧ́ше во є҆гѵ́птѣ. Бѧ́ше же всѣ́хъ дꙋ́шъ  и҆зше́дшихъ и҆з̾ і҆а́кѡва, се́дмьдесѧтъ пѧ́ть. Оу҆́мре  же і҆ѡ́сифъ, и҆ всѧ̑ бра́тїѧ є҆гѡ̀, и҆ ве́сь ро́дъ  ѻ҆́ный. Сы́нове же і҆и҃лєвы возрасто́ша, и҆  оу҆мно́жишасѧ, и҆ мно́зи бы́ша, и҆ оу҆крѣпи́шасѧ  ѕѣлѡ̀ ѕѣлѡ̀: оу҆мно́жи же и҆̀хъ землѧ̀. Воста́ же  ца́рь и҆́нъ во є҆гѵ́птѣ, и҆́же не зна́ше і҆ѡ́сифа.  Рече́ же ꙗ҆зы́кꙋ своемꙋ̀: сѐ ро́дъ сынѡ́въ і҆и҃левыхъ  вели́кое мно́жество, и҆ оу҆крѣплѧ́етсѧ па́че на́съ.  Прїиди́те оу҆̀бо прехи́тримъ и҆̀хъ, да не когда̀  оу҆мно́жатсѧ: и҆ є҆гда̀ а҆́ще приключи́тсѧ на́мъ  бра́нь, приложа́тсѧ и҆ сі́и къ сꙋпоста́тѡмъ, и҆  ѡ҆долѣ́вше на́мъ, и҆зы́дꙋтъ и҆з̾ землѝ [на́шеѧ]. И҆  приста́ви над̾ ни́ми приста́вники дѣ́лъ, да ѡ҆ѕло́бѧтъ  и҆̀хъ въ дѣ́лѣхъ: и҆ созда́ша гра́ды тве́рды фараѡ́нꙋ,  пиѳѡ̀, и҆ рамессі̀, и҆ ѡ҆́нъ, и҆́же є҆́сть и҆лїѻпо́ль.  Поели́кꙋ же и҆̀хъ смирѧ́хꙋ, толи́кѡ мно́жайшїи быва́хꙋ,  и҆ оу҆крѣплѧ́хꙋсѧ ѕѣлѡ̀ ѕѣлѡ̀. и҆ гнꙋша́хꙋсѧ  є҆гѵ́птѧне сынмѝ і҆и҃левыми: И҆ наси́лїе творѧ́хꙋ  є҆гѵ́птѧне сынѡ́мъ і҆и҃лєвымъ нꙋ́ждею. И҆ болѣ́зненнꙋ  тѣ̑мъ жи́знь творѧ́хꙋ въ дѣ́лѣхъ жесто́кихъ,  бре́нїемъ, и҆ плїнѳодѣ́ланїемъ, и҆ всѣ́ми дѣ́лы,  ꙗ҆̀же въ полѧ́хъ, во всѣ́хъ дѣ́лѣхъ, и҆́миже  порабоща́хꙋ и҆̀хъ съ нꙋ́ждею. И҆ речѐ ца́рь  є҆гѵ́петскїй ба́бамъ є҆врє́йскимъ: є҆ди́ной и҆́хъ  и҆́мѧ, сепфѡ́ра, и҆ и҆́мѧ второ́й, фꙋ́а. И҆ речѐ  [и҆̀мъ]: є҆гда̀ ба́бите є҆вре́анынѧмъ, и҆ сꙋ́ть къ  рожде́нїю, а҆́ще оу҆́бѡ мꙋ́жескїй по́лъ бꙋ́детъ,  оу҆бива́йте є҆го̀: а҆́ще же же́нскїй, снабдѣва́йте  є҆го̀. Оу҆боѧ́шасѧ же ба̑бы бг҃а, и҆ не сотвори́ша,  ꙗ҆́коже повелѣ̀ и҆̀мъ ца́рь є҆гѵ́петскїй, и҆ живлѧ́хꙋ  мꙋ́жескїй по́лъ. Призва́ же ца́рь є҆гѵ́петскїй ба̑бы, и҆  речѐ и҆̀мъ: что̀ ꙗ҆́кѡ сотвори́сте ве́щь (л. у҃в ѡ҆б.)  сїю̀, и҆ ѡ҆живлѧ́ете мꙋ́жескїй по́лъ; Реко́ша же ба̑бы  фараѡ́нꙋ: не ꙗ҆́кѡ жєны̀ є҆гѵ́птѧныни, та́кѡ и҆ жєны̀  є҆вре́аныни: ражда́ютъ бо пре́жде не́же вни́ти къ ни̑мъ  ба́бамъ, и҆ ражда́хꙋ. Бл҃го же творѧ́ше бг҃ъ ба́бамъ, и҆  мно́жахꙋсѧ лю́дїе, и҆ оу҆крѣплѧ́хꙋсѧ ѕѣлѡ̀. 
Прокі́менъ, ѱало́мъ рк҃и, гла́съ ѕ҃:  Бл҃гослови́хомъ вы̀ во и҆́мѧ гдⷭ҇не. Сті́хъ:  Мно́жицею бра́шасѧ со мно́ю ѿ ю҆́ности моеѧ̀. 
І҆́ѡва чте́нїе. [Глава̀ а҃, ст. а҃-в҃і.] 
Человѣ́къ нѣ́кїй бѧ́ше во странѣ̀  а҆ѵсїтїді́йстѣй, є҆мꙋ́же и҆́мѧ і҆́ѡвъ: и҆ бѣ̀  человѣ́къ ѻ҆́нъ и҆́стиненъ, непоро́ченъ, првⷣнъ,  бг҃очести́въ, оу҆далѧ́ѧйсѧ ѿ всѧ́кїѧ лꙋка́выѧ ве́щи.  Бы́ша же є҆мꙋ̀ сы́нове се́дмь, и҆ дщє́ри трѝ. И҆ бѧ́хꙋ  ско́ти є҆гѡ̀, ѻ҆ве́цъ се́дмь ты́сѧщъ, вельблю́дѡвъ трѝ  ты́сѧщы: сꙋпрꙋ̑гъ волѡ́въ пѧ́ть сѡ́тъ, и҆ ѡ҆сли́цъ  пасо́мыхъ пѧ́ть сѡ́тъ, и҆ слꙋ́гъ мно́гѡ ѕѣлѡ̀, и҆ дѣла̀  вє́лїѧ бѧ́хꙋ є҆мꙋ̀ на землѝ: и҆ бѣ̀ человѣ́къ  ѻ҆́ный бл҃горо́днѣйшїй сꙋ́щихъ ѿ востѡ́къ со́лнца.  Сходѧ́щесѧ же сы́нове є҆гѡ̀ дрꙋ́гъ ко дрꙋ́гꙋ, творѧ́хꙋ  пи́ръ на кі́йждо де́нь, спое́млюще вкꙋ́пѣ и҆ трѝ  сєстры̀ своѧ̑, ꙗ҆́сти и҆ пи́ти съ ни́ми. И҆ є҆гда̀  скончава́шасѧ дні́е пи́ра, посыла́ше і҆́ѡвъ и҆ ѡ҆чища́ше  и҆̀хъ, востаѧ̀ заꙋ́тра: и҆ приноша́ше ѡ҆ ни́хъ жє́ртвы  по числꙋ̀ и҆́хъ, и҆ тельца̀ є҆ди́наго ѡ҆ грѣсѣ̀, ѡ҆  дꙋша́хъ и҆́хъ. глаго́лаше бо і҆́ѡвъ: не́гли когда̀  сы́нове моѝ согрѣши́ша, и҆ въ мы́сли свое́й ѕла̑ѧ  помы́слиша проти́вꙋ бг҃а; та́кѡ оу҆̀бо творѧ́ше і҆́ѡвъ  всѧ̑ дни̑. И҆ бы́сть ꙗ҆́кѡ де́нь се́й, и҆ сѐ прїидо́ша  а҆́гг҃ли бж҃їи предста́ти пред̾ гдⷭ҇емъ: и҆ дїа́волъ  прїи́де съ ни́ми. И҆ речѐ гдⷭ҇ь дїа́волꙋ: ѿкꙋ́дꙋ  прише́лъ є҆сѝ; и҆ ѿвѣща́въ дїа́волъ гдⷭ҇ви, речѐ:  ѡ҆бше́дъ зе́млю, и҆ проше́дъ поднбⷭ҇нꙋю сѐ є҆́смь. И҆  речѐ є҆мꙋ̀ гдⷭ҇ь: внѧ́лъ ли є҆сѝ мы́слїю твое́ю (л.  у҃г) на раба̀ моего̀ і҆́ѡва; занѐ нѣ́сть ꙗ҆́кѡ  ѻ҆́нъ, на землѝ человѣ́къ непоро́ченъ, и҆́стиненъ,  бг҃очести́въ, оу҆далѧ́ѧйсѧ ѿ всѧ́кїѧ лꙋка́выѧ ве́щи.  Ѿвѣща́ же дїа́волъ, и҆ речѐ пред̾ гдⷭ҇емъ: Є҆да̀  тꙋ́не і҆́ѡвъ чти́тъ гдⷭ҇а; не ты́ ли ѡ҆гради́лъ є҆сѝ  внѣ̑шнѧѧ є҆гѡ̀, и҆ внꙋ́трєннѧѧ до́мꙋ є҆гѡ̀, и҆ ꙗ҆̀же  внѣ̀ всѣ́хъ сꙋ́щихъ є҆гѡ̀ ѻ҆́крестъ; дѣла́ же рꙋкꙋ̀  є҆гѡ̀ бл҃гослови́лъ є҆сѝ, и҆ скоты̀ є҆гѡ̀ мнѡ́ги  сотвори́лъ є҆сѝ на землѝ. Но послѝ рꙋ́кꙋ твою̀, и҆  косни́сѧ всѣ́хъ, ꙗ҆̀же и҆́мать: а҆́ще не въ лице́ тѧ  бл҃гослови́тъ. Тогда̀ речѐ гдⷭ҇ь дїа́волꙋ: сѐ всѧ̑  є҆ли̑ка сꙋ́ть є҆мꙋ̀, даю̀ въ рꙋ́кꙋ твою̀, но самогѡ̀ да  не косне́шисѧ. и҆ и҆зы́де дїа́волъ ѿ гдⷭ҇а. 
Та́же, Да и҆спра́витсѧ мл҃тва моѧ̀: И҆ посе́мъ  є҆ѵⷢ҇лїе ѿ матѳе́а, зача́ло ч҃и: Во вре́мѧ ѻ҆́но,  сѣдѧ́щꙋ і҆и҃сꙋ: и҆ про́чее послѣ́дованїе  преждеѡсщ҃е́нныхъ, по ѻ҆бы́чаю. Та́кѡ до́лженствꙋетъ  бы́ти и҆ въ вели́кїй вто́рникъ, и҆ въ вели́кꙋю сре́дꙋ.  А҆́ще же нѣ́сть преждеѡсщ҃е́нныѧ: Пое́мъ на Гдⷭ҇и  воззва́хъ, полови́нꙋ ѿ стїхи́ръ, на ѕ҃. Стїхи́ра,  гла́съ а҃: Грѧды́й гдⷭ҇ь къ во́льной стрⷭ҇ти:  два́жды. Дости́гше вѣ́рнїи: два́жды. Гдⷭ҇и, къ  та́инствꙋ неизглаго́ланномꙋ: два́жды. Сла́ва, и҆  ны́нѣ: Гдⷭ҇и грѧды́й къ страда́нїю: По си́хъ вхо́дъ  съ є҆ѵⷢ҇лїемъ: и҆ Свѣ́те ти́хїй: Та́же прокі́менъ,  и҆ парємїѝ, и҆ є҆ѵⷢ҇лїе. Та́же, Сподо́би гдⷭ҇и: И҆  є҆ктенїа̀: И҆спо́лнимъ вече́рнюю: На стїхо́внѣ, ѿ  тѣ́хже стїхи́ръ, стїхи́ра, гла́съ є҃: Гдⷭ҇и  совершє́ннѣйшаѧ мꙋ́дрствовати: Сті́хъ: Къ тебѣ̀  возведо́хъ ѻ҆́чи моѝ: И҆ па́ки тꙋ́южде стїхи́рꙋ.  Сті́хъ: Поми́лꙋй на́съ гдⷭ҇и: Гла́съ и҃: И҆зсо́хшаѧ  смоко́вницы: Сла́ва, и҆ ны́нѣ, гла́съ то́йже:  Вторꙋ́ю є҆́ѵꙋ: Та́же, Ны́нѣ ѿпꙋща́еши: И҆  прѡ́чаѧ ѻ҆бы̑чнаѧ съ покло́ны. И҆ по коне́чномъ  трист҃о́мъ, и҆ по Ѻ҆́ч҃е на́шъ: Гдⷭ҇и поми́лꙋй,  в҃і. Та́же, мл҃тва, Всест҃а́ѧ трⷪ҇це: и҆ Бꙋ́ди  и҆́мѧ гдⷭ҇не: И҆ ѿпꙋ́стъ. 
Си́це оу҆́бѡ твори́мъ во вто́рникъ и҆ въ сре́дꙋ.  (л. у҃г ѡ҆б.) 
[зрѝ] На трапе́зѣ же ꙗ҆ди́мъ сꙋхоѧде́нїе, и҆  си́мъ оу҆довлѧ́емсѧ. И҆ ꙗ҆́коже въ пе́рвꙋю недѣ́лю  ст҃а́гѡ сегѡ̀ поста̀: си́це и҆ въ сїѧ̑ дни̑, въ вели́кїй  понедѣ́льникъ, во вто́рникъ и҆ въ сре́дꙋ пости́тисѧ  подоба́етъ. 
[зрѝ] Вѣ́дати бо подоба́етъ, ꙗ҆́кѡ и҆ шесты́й  вели́кїй собо́ръ повелѣ̀, сп҃си́тельныѧ стрⷭ҇ти дни̑ въ  постѣ̀, и҆ мл҃твѣ, и҆ оу҆миле́нїи се́рдца сотворѧ́ти  вѣ̑рнымъ: въ полꙋ́нощи же вели́кїѧ сꙋббѡ́ты, ѡ҆ставлѧ́ти  по́стъ, бж҃е́ствєннымъ є҆ѵⷢ҇лі́стѡмъ матѳе́ю и҆ лꙋцѣ̀:  ѻ҆́вомꙋ оу҆́бѡ по́здѣ въ сꙋббѡ́тꙋ глаго́ланїемъ,  ѻ҆́вомꙋ же оу҆́тромъ глꙋбо́кимъ, ме́длемое на́мъ но́щи  написꙋ́ющымъ. 


(л. у҃г ѡ҆б.) 
Во ст҃ы́й и҆ вели́кїй понедѣ́льникъ ве́чера, 
повече́рїе глаго́лемъ вели́кое, на повече́рїи  трипѣ́снецъ господи́на а҆ндре́а кри́тскагѡ. Гла́съ и҃. 
Пѣ́снь в҃. 
І҆рмо́съ: Вонмѝ нб҃о и҆ возглаго́лю, и҆ воспою̀  хрⷭ҇та̀, ѿ дв҃ы ро́ждшагосѧ во сп҃се́нїе на́ше. 
По́йдемъ со хрⷭ҇то́мъ къ горѣ̀ є҆леѡ́нстѣй,  та́йнѡ со а҆пⷭ҇лы соводвори́мсѧ є҆мꙋ̀. 
Разꙋмѣ́й смире́нное моѐ се́рдце, что́ є҆сть  жерно́внаѧ при́тча; ѡ҆ не́йже пре́жде речѐ хрⷭ҇то́съ, и҆  и҆стрезви́сѧ про́чее. 
Гото́ви сама̀ себѐ ѽ дꙋшѐ моѧ̀, ко и҆схо́дꙋ:  прише́ствїе приближа́етсѧ неꙋмоли́магѡ сꙋдїѝ. 
Бг҃оро́диченъ: Пречⷭ҇таѧ бцⷣе дв҃о, є҆ди́на  всепѣ́таѧ, сн҃а твоего̀ молѝ ѡ҆ рабѣ́хъ твои́хъ. 
И҆́нъ, гла́съ то́йже. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  бг҃ъ, дре́вле і҆и҃лѧ сквозѣ̀ чермно́е мо́ре проведы́й,  и҆ пита́вый, и҆ сп҃сы́й, и҆ ѿ го́рькїѧ рабо́ты  свободи́вый фараѡ́новы. (л. у҃д) 
Ви́дите, ви́дите, ꙗ҆́кѡ а҆́зъ є҆́смь бг҃ъ, и҆́же  пре́жде бытїѧ̀ всѣ́хъ, и҆ пре́жде сотворе́нїѧ землѝ и҆  не́ба, вѣ́мъ всѧ̑: и҆ ве́сь сы́й во ѻ҆ц҃ѣ̀, и҆ всего̀  ношꙋ̀ въ себѣ̀. 
Сло́вомъ соста́вихъ нб҃о вкꙋ́пѣ и҆ зе́млю: со  ѻ҆ц҃е́мъ бо бѣ́хъ, и҆ сло́вомъ ношꙋ̀ всѧ̑, ꙗ҆́кѡ  сло́во, мꙋ́дрость, и҆ си́ла, и҆ ѡ҆́бразъ, и҆  содѣйстви́теленъ, и҆ равнодѣ́теленъ. 
Кто̀ времена̀ положѝ; кто̀ вѣ́ки соблюда́ѧй;  кто̀ всѧ̑ ѡ҆предѣлѧ́ѧй и҆ совоздвиза́ѧй; ра́звѣ  безнача́льный при́снѡ сы́й со ѻ҆ц҃е́мъ, ꙗ҆́коже зарѧ̀  во свѣ́тѣ. 
Ѽ безмѣ́рнагѡ твоегѡ̀ чл҃вѣколю́бїѧ і҆и҃се!  сказа́лъ бо є҆сѝ на́мъ сконча́нїѧ свы́ше вре́мѧ,  скры́въ ча́съ, оу҆ѧсни́въ же свѣ́тлѡ ѡ҆́бразы є҆гѡ̀. 
Всѧ̑ вѣ́си, всѧ̑ зна́еши і҆и҃се ꙗ҆́кѡ и҆мѣ́ѧй  всѐ въ себѣ̀ ѻ҆ч҃еское достоѧ́нїе бж҃е́ственнѣ, и҆  всего̀ дх҃а всажде́на носѧ́й въ себѣ̀, соприсносꙋ́щнаго  ѻ҆ц҃ꙋ̀. 
Влⷣко гдⷭ҇и, вѣкѡ́въ тво́рче, сподо́би и҆ на́съ  сщ҃е́нный ѻ҆́ный тогда̀ гла́съ оу҆слы́шати, зовꙋ́щїй  и҆збра̑нныѧ ѻ҆ц҃а̀ въ црⷭ҇тво нбⷭ҇ное. 
Сла́ва: Безнача́льнаѧ, несозда́ннаѧ трⷪ҇це,  нераздѣ́льнаѧ є҆ди́нице, тро́е сꙋ́щаѧ и҆ є҆ди́но,  ѻ҆́ч҃е, сн҃е и҆ дш҃е, є҆ди́ный бж҃е, прїимѝ пѣ́нїе  ѿ бре́нныхъ ѧ҆зы̑къ, ꙗ҆́коже ѿ оу҆́стъ пла́менныхъ. 
Бг҃оро́диченъ: Селе́нїе ст҃о́е ꙗ҆ви́ласѧ є҆сѝ  дв҃о бж҃їе: въ тѧ́ бо нбⷭ҇ный цр҃ь всели́всѧ пло́тїю,  про́йде кра́сный, человѣ́ка въ себѣ̀ воѡбрази́въ  бж҃е́ственнѣ. 
Сѣда́ленъ, гла́съ в҃. Подо́бенъ: Млⷭ҇рдїѧ сꙋ́щи: 
Млⷭ҇рдїемъ дви́жимь хрⷭ҇тѐ, во́лею пред̾и́деши  страда́ти бл҃годѣ́телю, хотѧ́й страсте́й на́съ  и҆зба́вити, и҆ є҆́же во а҆́дѣ ѡ҆сꙋжде́нїѧ. тѣ́мже  честна̑ѧ твоѧ̑ воспѣва́емъ страда̑нїѧ, и҆ сла́вимъ  сп҃се, кра́йнее твоѐ всѝ схожде́нїе. (л. у҃д ѡ҆б.) 
Пѣ́снь и҃. 
І҆рмо́съ: А҆́гг҃ли и҆ нб҃са̀, на прⷭ҇то́лѣ сла́вы  сѣдѧ́щаго и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте и҆ превозноси́те є҆го̀ во вѣ́ки. 
Всѧ́кѡ слы́шала є҆сѝ дꙋшѐ, ка́кѡ хрⷭ҇то́съ  бж҃е́ствєннымъ оу҆ч҃нкѡ́мъ свои̑мъ провозглаша́ше,  глаго́лѧ сконча́нїе: разꙋмѣ́вши же тво́й коне́цъ,  оу҆гото́висѧ про́чее: вре́мѧ и҆схо́да прїи́де. 
Позна́ла є҆сѝ непло́днаѧ дꙋшѐ, лꙋка́вагѡ раба̀  при́тчꙋ, бо́йсѧ и҆ не небрезѝ ѡ҆ дарова́нїи, є҆го́же  прїѧ́ла є҆сѝ, да не сокры́еши въ зе́млю, но да кꙋ́плю  дѣ́еши. 
Да оу҆ѧсни́тсѧ свѣща̀, да преизлїе́тсѧ сеѧ̀ и҆  є҆ле́й, ꙗ҆́коже дѣ́вамъ тогда̀ сострада́нїе, да  ѡ҆брѧ́щеши дꙋшѐ моѧ̀ черто́гъ хрⷭ҇то́въ тогда̀  ѿве́рстый. 
Въ сꙋббѡ́тꙋ бѣ́гство и҆ въ зимѣ̀ глаго́лѧ  оу҆чи́тель, седма́гѡ бꙋ́рю предгада́тельствꙋетъ  настоѧ́щагѡ вѣ́ка, въ не́мже на́йдетъ ꙗ҆́кѡ зима̀  кончи́на. 
Ꙗ҆́кѡ ско́рость мо́лнїи преходѧ́щаѧ, та́кѡ тогда̀  бꙋ́детъ стра́шное ѻ҆́ное влⷣки твоегѡ̀ прише́ствїе,  дꙋшѐ моѧ̀: слы́шала є҆сѝ, гото́ва про́чее бы́ти  потщи́сѧ. 
Є҆гда̀ прїи́детъ сꙋдїѧ̀ съ ты́сѧщами, и҆ тьма́ми  а҆́гг҃льскихъ чинѡ́въ и҆ си́лъ, тогда̀ кі́й стра́хъ дꙋшѐ  моѧ̀, кі́й тре́петъ, оу҆вы̀ мнѣ̀! наги̑мъ стоѧ́щымъ  всѣ̑мъ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Є҆ди́нъ бг҃ъ оу҆́бѡ трⷪ҇ца, ни ѻ҆ц҃ꙋ̀  и҆зстꙋпи́вшꙋ въ сн҃овство̀, нижѐ сн҃ꙋ премѣни́вшꙋсѧ во  и҆схожде́нїе, но сво́йствєннаѧ, и҆ ѻ҆боѐ свѣ́тъ,  бг҃а, трѝ сла́влю во вѣ́ки. 
И҆ ны́нѣ, бг҃оро́диченъ: Мл҃твами бж҃е, бцⷣы,  прїимѝ мл҃твꙋ на́шꙋ, возниспосли́ же млⷭ҇ти твоѧ̑ на  всѧ̑ бога́тнѡ, и҆ ми́ръ тво́й пода́ждь лю́демъ твои̑мъ.  (л. у҃є) 
Хва́лимъ, бл҃гослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̑ вѣ́ки. 
Та́же і҆рмо́съ: А҆́гг҃ли и҆ нб҃са̀ на прⷭ҇то́лѣ: 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ  во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше  вѣ́рныхъ сп҃се́нїе, пѣ́сньми немо́лчными велича́емъ. 
Слы́шала є҆сѝ дꙋшѐ моѧ̀, сꙋдїѝ  предвозглаша́ющꙋ, и҆ оу҆ча́щꙋ тѧ̀ вре́мене кончи́ны:  гото́ви ꙗ҆̀же на и҆схо́дъ дѣла̀, да не ꙗ҆́кѡ  неискꙋ́сна, бг҃а ѿве́ржена бꙋ́деши. 
Ѿ смоко́вницы ѽ дꙋшѐ моѧ̀, наꙋчи́сѧ кончи́ны!  є҆гда̀ мла́до бꙋ́детъ ли́ствїе, и҆ прозѧ́бнетъ вѣ́твїе,  жа́твы ча́съ про́чее, и҆ ты̀ є҆гда̀ сїѧ̑ оу҆ви́диши,  разꙋмѣ́й, ꙗ҆́кѡ при две́рехъ є҆́сть. 
Кто̀ ра́звѣ тебѐ и҆ны́й твоего̀ зна́етъ ѻ҆ц҃а̀;  и҆лѝ кто̀ кромѣ̀ тебѐ вѣ́сть ча́съ, и҆лѝ де́нь; оу҆  тебе́ бо сокрѡ́вища премꙋ́дрости всѧ̑ внꙋ́трь сꙋ́ть,  хрⷭ҇тѐ бж҃е. 
Кни̑ги оу҆́бѡ разгнꙋ́тсѧ тогда̀, прⷭ҇то́лѡмъ  поста́влєннымъ, дѣѧ̑нїѧ же ѡ҆блича́тсѧ, наги̑мъ  стоѧ́щымъ всѣ̑мъ: ни свидѣ́телємъ, ни клеветникѡ́мъ  присꙋ́тствꙋющымъ: ѡ҆бнажє́на бо всѧ̑ бг҃ꙋ. 
Грѧде́тъ всѣ́хъ сꙋдїѧ̀, и҆зведе́нъ бы́ти на  сꙋ́дъ, на прⷭ҇то́лѣ херꙋві́мстѣ сѣдѧ́й, ꙗ҆́кѡ  пови́нный предста́ти пїла́тꙋ, и҆ всѧ̑ пострада́ти, да  сп҃се́тсѧ а҆да́мъ. 
Прибли́жисѧ па́сха на́мъ вели́каѧ и҆  бж҃е́ственнаѧ: по двою́ бо дні́ю преднаꙋча́етъ хрⷭ҇то́съ,  страда́нїѧ прописꙋ́ѧ де́нь, во́ньже ѻ҆ц҃ꙋ̀ же́ртва  приведе́тсѧ. 
При крⷭ҇тѣ̀ твое́мъ сп҃се предстоѧ́щи мт҃и, и҆  твоѐ непра́ведное зрѧ́щи заколе́нїе, вопїѧ́ше: оу҆вы̀  мнѣ̀ ча́до моѐ! оу҆вы̀ мнѣ̀ незаходи́мый свѣ́те!  просїѧ́й всѣ̑мъ сл҃нце сла́вы свѣ́тъ. (л. у҃є ѡ҆б.) 
Сла́ва: Ѽ є҆ди́нице ст҃а́ѧ, трⷪ҇це є҆ди́но  бж҃ество̀, и҆ трⷪ҇ца є҆ди́нице бж҃е, трїѷпоста́сное  є҆стество̀, є҆диночⷭ҇тнаѧ, и҆ нераздѣ́льнаѧ сла́во,  и҆зба́ви ѿ бѣ́дъ дꙋ́шы на́шѧ! 
И҆ ны́нѣ, бг҃оро́диченъ: Прїимѝ мт҃рь твою̀  хрⷭ҇тѐ въ мл҃твꙋ, да мл҃твами є҆ѧ̀ оу҆мири́ши мі́ръ,  и҆ оу҆тверди́ши црⷭ҇твїѧ ски́птры, и҆ цр҃кви твоѧ̑  совокꙋпи́ши во є҆ди́но. 
І҆рмо́съ ѳ҃-ѧ пѣ́сни: Проѧвле́нное на горѣ̀:  за Досто́йнѡ: И҆ покло́нъ до землѝ. Трист҃о́е.  И҆ по Ѻ҆́ч҃е на́шъ: Конда́къ днѐ. Та́же, Гдⷭ҇и  си́лъ съ на́ми бꙋ́ди: И҆ про́чее ѻ҆бы́чное. И҆  ѿпꙋ́стъ. 
Во ст҃ы́й и҆ вели́кїй вто́рникъ на оу҆́трени, 
А҆ллилꙋ́їа, на гла́съ и҃. Тропа́рь три́жды: Сѐ  жени́хъ грѧде́тъ: пи́санъ въ понедѣ́льникъ вели́кїй.  И҆ ѻ҆бы́чное стїхосло́вїе. По а҃-мъ стїхосло́вїи  сѣда́ленъ, гла́съ д҃. 
Подо́бенъ: Вознесы́йсѧ на крⷭ҇тъ: 
Жениха̀ бра́тїе возлю́бимъ, свѣщы̀ своѧ̑  оу҆краси́мъ, въ добродѣ́телехъ сїѧ́юще и҆ вѣ́рѣ  пра́вой: да ꙗ҆́кѡ мꙋ̑дрыѧ гдⷭ҇ни дѣ̑вы гото́ви вни́демъ  съ ни́мъ на бра́ки: жени́хъ бо да́ры, ꙗ҆́кѡ бг҃ъ всѣ̑мъ  подае́тъ нетлѣ́нный вѣне́цъ. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Совѣ́тъ сп҃се беззако́нный на тѧ̀, сщ҃е́нницы и҆  кни́жницы за́вистїю собра́вше лю́тѣ, въ преда́тельство  подвиго́ша і҆ꙋ́дꙋ: тѣ́мже безстꙋ́днѡ и҆схожда́ше,  глаго́лаше на тѧ̀ беззакѡ́ннымъ лю́демъ: что́ ми,  глаго́летъ, дади́те, (л. у҃ѕ) и҆ а҆́зъ ва́мъ є҆го̀  преда́мъ въ рꙋ́ки ва́шѧ; ѡ҆сꙋжде́нїѧ сегѡ̀ и҆зба́ви  гдⷭ҇и, дꙋ́шы на́шѧ. 
Сла́ва, и҆ ны́нѣ, то́йже. 
По г҃-мъ стїхосло́вїи сѣда́ленъ, гла́съ и҃. 
Подо́бенъ: Премꙋ́дрости: 
І҆ꙋ́да ра́зꙋмомъ сребролю́бствꙋетъ, на оу҆ч҃тлѧ  вражде́бнѣ подвиза́етсѧ, совѣ́тꙋетъ, поꙋча́етсѧ  преда́нїю, свѣ́та ѿпа́даетъ, тьмꙋ̀ прїи́мъ,  соглаша́етъ цѣ́нꙋ, продае́тъ безцѣ́ннаго: тѣ́мже и҆  оу҆давле́нїе, возме́здїе є҆́же содѣ́ѧ, ѡ҆брѣта́етъ  ѻ҆каѧ́нный, и҆ лю́тꙋю сме́рть, преда́въ тебѐ гдⷭ҇а.  тогѡ̀ на́съ ча́сти и҆зба́ви хрⷭ҇тѐ бж҃е, прегрѣше́нїй  ѡ҆ставле́нїе да́рꙋѧ, пра́зднꙋющымъ вѣ́рою пречⷭ҇тꙋю  стрⷭ҇ть твою̀. 
Сла́ва, и҆ ны́нѣ, то́йже, Та́же, И҆ ѡ҆  сподо́битисѧ на́мъ: Є҆ѵⷢ҇лїе ѿ матѳе́а, зача́ло ч҃  без̾ престꙋ́пки: Во вре́мѧ ѻ҆́но, совѣ́тъ прїе́мше  всѝ фарїсе́є на і҆и҃са, ꙗ҆́кѡ да ѡ҆больстѧ́тъ є҆го̀  сло́вомъ. Коне́цъ въ зача́лѣ ч҃ѕ-мъ: Бл҃гослове́нъ  грѧды́й во и҆́мѧ гдⷭ҇не. Посе́мъ ѱало́мъ н҃. Та́же,  Сп҃сѝ, бж҃е, лю́ди твоѧ̑: Гдⷭ҇и поми́лꙋй, в҃і.  Посе́мъ є҆ктенїа̀ ма́лаѧ. 
Та́же конда́къ, гла́съ в҃. 
Подо́бенъ: Вы́шнихъ и҆щѧ̀: 
Ча́съ дꙋшѐ конца̀ помы́сливши, и҆ посѣче́нїѧ  смоко́вницы оу҆боѧ́вшисѧ, да́нный тебѣ̀ тала́нтъ  трꙋдолю́бнѡ дѣ́лай ѻ҆каѧ́ннаѧ бо́дрствꙋющи и҆ зовꙋ́щи:  да не пребꙋ́демъ внѣ̀ черто́га хрⷭ҇то́ва. 
І҆́косъ: Что̀ оу҆ныва́еши дꙋшѐ моѧ̀ ѻ҆каѧ́ннаѧ;  что̀ мечта́еши безвре́меннѡ попечє́нїѧ неполє́знаѧ;  что̀ оу҆пражнѧ́ешисѧ къ мимотекꙋ́щымъ; послѣ́днѣйшїй  ча́съ є҆́сть ѿсе́лѣ, и҆ разлꙋчи́тисѧ и҆́мамы ѿ  сꙋ́щихъ здѣ̀. до́ндеже вре́мѧ и҆́маши, возни́кни  зовꙋ́щи: согрѣши́хъ тѝ сп҃се (л. у҃ѕ ѡ҆б.) мо́й не  посѣцы̀ менѐ ꙗ҆́коже непло́днꙋю смоко́вницꙋ, но ꙗ҆́кѡ  бл҃гоꙋтро́бенъ гдⷭ҇и, оу҆ще́дри со стра́хомъ зовꙋ́щꙋю:  да не пребꙋ́демъ внѣ̀ черто́га хрⷭ҇то́ва. 
Сѷнаѯа́рь. Стїхѝ: 
Вто́рникъ велича́йшїй дѣ́въ де́сѧть но́ситъ, 
Побѣ́дꙋ носѧ́щихъ неꙋмы́тнагѡ влⷣки. 
Во ст҃ы́й и҆ вели́кїй вто́рникъ, десѧтѝ дѣ́въ  при́тчи па́мѧть твори́мъ: занѐ такѡвы́ѧ при̑тчи,  восходѧ̀ во і҆ерⷭ҇ли́мъ гдⷭ҇ь, на стрⷭ҇ть грѧды́й,  свои̑мъ глаго́лаше оу҆ч҃нкѡ́мъ: сꙋ́ть же при́тчи, ꙗ҆́же  и҆ ко і҆ꙋде́ємъ простира́ше. Десѧтѝ оу҆́бѡ дѣ́въ  при́тчꙋ на млⷭ҇тыню ѡ҆браща́ѧ речѐ, вкꙋ́пѣ и҆ оу҆чѧ̀,  є҆́же пре́жде конца̀ всѣ̑мъ готѡ́вымъ бы́ти. занѐ ѡ҆  дѣ́вствѣ мно́гѡ тѣ̑мъ ска́зоваше, и҆ ѡ҆ скопцѣ́хъ:  мно́гꙋю же и҆ сла́вꙋ дѣ́вство и҆́мать, вели́ко бо  є҆́сть ꙗ҆́кѡ вои́стиннꙋ. Но да не кто̀ сїѐ дѣ́ло  и҆справлѧ́ѧ, небреже́тъ ѡ҆ дрꙋги́хъ, па́че же ѡ҆  млⷭ҇тыни, є҆́же свѣща̀ дѣ́вства просвѣща́етсѧ,  вво́дитъ сщ҃е́нное є҆ѵⷢ҇лїе при́тчꙋ сїю̀: и҆ пѧ́ть  оу҆́бѡ мꙋ́дрыхъ нари́четъ, ꙗ҆́кѡ съ дѣ́вствомъ и҆  мно́гїй и҆ бога́тый млⷭ҇тыни є҆ле́й приложи́вшихъ: и҆  пѧ́ть же бꙋ́ихъ, ꙗ҆́кѡ и҆ тѣ́хъ дѣ́вство оу҆́бѡ  и҆мꙋ́щихъ, млⷭ҇тыню же несравне́ннꙋ. Сегѡ́ бо ра́ди  бꙋ̑їѧ, занѐ бо́льшее и҆спра́вивше, ѡ҆ ме́ньшемъ же  небрего́ша, и҆ ничто́же блꙋдни́цъ ра́знствовахꙋ: ꙗ҆́кѡ  ѻ҆нѝ оу҆́бѡ тѣлесы̀, сїѧ̑ же и҆мѣ́нїи побѣжде́ни  бы́ша. Но́щи же настоѧ́щагѡ житїѧ̀ мимотекꙋ́щей,  воздрема́шасѧ всѧ̑ дѣ̑вы, сі́есть, оу҆мро́ша: со́нъ бо  сме́рть глаго́летсѧ. И҆ спѧ́щымъ и҆̀мъ, во́пль посредѝ  но́щи бы́сть, и҆ ѻ҆́вы оу҆́бѡ ѻ҆би́льнѡ є҆ле́й  приложи́вшыѧ, две́ремъ ѿве́рзшымсѧ, внидо́ша съ  женихо́мъ. бꙋ̑їѧ же недово́льный є҆ле́й и҆мꙋ́щыѧ, по  снѣ̀ и҆ска́хꙋ є҆го̀. но мꙋ̑дрыѧ хотѣ́вшыѧ оу҆́бѡ  да́ти, не мо́гшыѧ же, пре́жде вше́ствїѧ ѿвѣща́ша  глаго́люще: є҆да̀ когда̀ не оу҆довлѣ́етъ на́мъ и҆  ва́мъ; и҆ди́те къ продаю́щымъ, сі́есть, оу҆бѡ́гимъ, и҆  кꙋпи́те: но неꙋдо́бно, по сме́рти (л. у҃з) бо сїѐ не  возмо́жно. Є҆́же и҆ ѡ҆ бога́томъ и҆ ла́зарѣ показꙋ́етъ  а҆враа́мъ, глаго́лѧ: нꙋ́жда оу҆́бѡ преходи́ти ѿсю́дꙋ  та́мѡ. Но бꙋ̑їѧ прише́дшы непросвѣще́ны, си́це вопїю́тъ,  во врата̀ оу҆дарѧ́юще: гдⷭ҇и, гдⷭ҇и, ѿве́рзи на́мъ.  Са́мъ же гдⷭ҇ь собо́ю стра́шный ѻ҆́ный ѿвѣ́тъ дае́тъ:  ѿиди́те, ре́къ, не вѣ́мъ ва́съ. ка́кѡ бо а҆́ще  оу҆ви́дите жениха̀ вѣ́на не и҆мꙋ́щыѧ, млⷭ҇тыни са́мыѧ;  Сегѡ̀ оу҆́бѡ ра́ди ѡ҆́браза при́тча десѧтѝ дѣ́въ,  здѣ̀ положена̀ бы́ти бг҃оно́сными ѻ҆тцы̀ оу҆чини́сѧ,  наказꙋ́ющаѧ на́съ при́снѡ бдѣ́ти, и҆ готѡ́вымъ бы́ти къ  срѣ́тенїю и҆́стиннагѡ жениха̀, бл҃ги́ми дѣѧ́нїи, па́че  же млⷭ҇тынею: занѐ безвѣ́стенъ де́нь и҆ ча́съ кончи́ны:  ꙗ҆́коже и҆ і҆ѡ́сифомъ цѣломꙋ́дрїе стѧжа́ти, и҆  смоко́вницею при́снѡ пло́дъ дх҃о́вный предлага́ти. И҆́же  бо дѣ́ло є҆ди́ное и҆ пребо́льшее оу҆́бѡ ꙗ҆́вѣ  дѣ́лаетъ, ѡ҆ дрꙋги́хъ же небреже́тъ, па́че же ѡ҆  млⷭ҇тыни, не вхо́дитъ со хрⷭ҇то́мъ въ вѣ́чное  оу҆покое́нїе, но возвраща́етсѧ вспѧ́ть посра́мленъ.  Ничто́же бо печа́льнѣйше, и҆ сра́ма и҆спо́лненнѣйше,  ꙗ҆́коже дѣ́вство побѣжда́емое и҆мѣ́нїемъ. Но ѽ  женишѐ хрⷭ҇тѐ, съ мꙋ́дрыми на́съ сочета́й дѣ́вами, и҆  и҆збра́нномꙋ твоемꙋ̀ сопричтѝ ста́дꙋ, и҆ поми́лꙋй на́съ,  а҆ми́нь. 
Та́же двоепѣ́снецъ, є҆гѡ́же краестро́чїе: Трі́ти  те, сі́есть, во вто́рникъ же. Творе́нїе господи́на  космы̀, і҆рмо́съ по два́жды, стїхи́ же на в҃і. Послѣди́  же і҆рмо́съ, ѻ҆́ба ли̑ка вкꙋ́пѣ. Гла́съ в҃. 
Пѣ́снь и҃. 
[Т] І҆рмо́съ: Велѣ́нїю мꙋчи́телевꙋ прпⷣбнїи  трїѐ ѻ҆́троцы не повинꙋ́вшесѧ, въ пе́щь вве́ржени, бг҃а  и҆сповѣ́дахꙋ пою́ще: бл҃гослови́те дѣла̀ гдⷭ҇нѧ гдⷭ҇а. 
[Р] Лѣ́ность дале́че на́съ ѿве́ржимъ, и҆  свѣ́тлыми свѣща́ми безсме́ртнаго жениха̀ хрⷭ҇та̀  пѣ́нїемъ оу҆срѧ́щимъ, бл҃гослови́те, вопїю́ще, дѣла̀  гдⷭ҇нѧ гдⷭ҇а. 
[І] Да оу҆довлѣ́етъ ѻ҆бщи́тельный дꙋшѝ на́шеѧ  є҆ле́й въ сосꙋ́дѣхъ, ꙗ҆́кѡ да не на кꙋ́плю поло́жше  вре́мѧ по́честей, пое́мъ: бл҃гослови́те дѣла̀ гдⷭ҇нѧ  гдⷭ҇а. (л. у҃з ѡ҆б.) 
[Т] Тала́нтъ є҆ли́цы ѿ бг҃а прїѧ́сте,  равноси́льнꙋю бл҃года́ть, по́мощїю да́вшагѡ хрⷭ҇та̀  возрасти́те, пою́ще: бл҃гослови́те дѣла̀ гдⷭ҇нѧ гдⷭ҇а. 
Хва́лимъ, бл҃гослови́мъ: 
И҆ па́ки і҆рмо́съ: Велѣ́нїю мꙋчи́телевꙋ: 
Чⷭ҇тнѣ́йшꙋю не пое́мъ. 
Пѣ́снь ѳ҃. 
[И] І҆рмо́съ: Невмѣсти́маго бг҃а во чре́вѣ  вмѣсти́вшаѧ, и҆ ра́дость мі́рꙋ роди́вшаѧ, тѧ̀ пое́мъ  бцⷣе дв҃о. 
[Т] Оу҆ч҃нкѡ́мъ бл҃гі́й, бди́те, ре́клъ є҆сѝ,  во́ньже ча́съ прїи́детъ гдⷭ҇ь, не разꙋмѣ́ете, ѿда́ти  комꙋ́ждо. 
[Е] Во второ́мъ твое́мъ и҆ стра́шномъ прише́ствїи  влⷣко, десны̑мъ ѻ҆вца́мъ мѧ̀ сопричтѝ, прегрѣше́нїй  презрѣ́въ мои́хъ мно́жєства. 
И҆ па́ки вмѣ́стѡ, Досто́йна, і҆рмо́съ:  Невмѣсти́маго бг҃а: 
Є҆ѯапостїла́рїй, три́жды: 
Черто́гъ тво́й ви́ждꙋ, сп҃се мо́й, оу҆краше́нный,  и҆ ѻ҆де́жды не и҆́мамъ, да вни́дꙋ во́нь: просвѣтѝ  ѡ҆дѣѧ́нїе дꙋшѝ моеѧ̀ свѣтода́вче, и҆ сп҃си́ мѧ. 
На хвали́техъ поста́вимъ стїхѡ́въ д҃, и҆ пое́мъ  стїхи̑ры самогла́сны повторѧ́юще, гла́съ а҃: 
Во свѣ́тлостехъ ст҃ы́хъ твои́хъ, ка́кѡ вни́дꙋ  недосто́йный; а҆́ще бо дерзнꙋ̀ совни́ти въ черто́гъ,  ѻ҆де́жда мѧ̀ ѡ҆блича́етъ, ꙗ҆́кѡ нѣ́сть бра́чна, и҆  свѧ́занъ и҆зве́рженъ бꙋ́дꙋ ѿ а҆́гг҃лѡвъ. ѡ҆чи́сти  гдⷭ҇и, скве́рнꙋ дꙋшѝ моеѧ̀, и҆ сп҃си́ мѧ ꙗ҆́кѡ  чл҃вѣколю́бецъ. 
Гла́съ в҃: Дꙋше́вною лѣ́ностїю воздрема́всѧ, не  стѧжа́хъ женишѐ хрⷭ҇тѐ, горѧ́ща свѣти́льника и҆́же ѿ  добродѣ́телей, и҆ дѣ́вамъ оу҆подо́бихсѧ бꙋ́имъ, во  вре́мѧ дѣ́ланїѧ глꙋмлѧ́сѧ. оу҆трѡ́бы щедро́тъ твои́хъ  не (л. у҃и) затворѝ мнѣ̀ влⷣко, но ѿтрѧ́съ мо́й  ѡ҆мраче́нный со́нъ, возста́ви, и҆ съ мꙋ́дрыми введѝ  дѣ́вами въ черто́гъ тво́й, и҆дѣ́же гла́съ чи́стый  пра́зднꙋющихъ, и҆ вопїю́щихъ непреста́ннѡ: гдⷭ҇и сла́ва  тебѣ̀. 
Сла́ва, и҆ ны́нѣ, гла́съ д҃: Скры́вшагѡ тала́нтъ  ѡ҆сꙋжде́нїе слы́шавши, ѽ дꙋшѐ не скрыва́й словесѐ  бж҃їѧ, возвѣща́й чꙋдеса̀ є҆гѡ̀, да оу҆множа́ющи  дарова́нїе, вни́деши въ ра́дость гдⷭ҇а твоегѡ̀. 
На стїхо́внѣ стїхи̑ры самогла́сны, гла́съ ѕ҃: 
Прїиди́те вѣ́рнїи, дѣ́лаимъ оу҆се́рднѡ влⷣцѣ:  подава́етъ бо рабѡ́мъ бога́тство, и҆ по ра́венствꙋ  кі́йждо да многоꙋсꙋгꙋ́бимъ бл҃года́ти тала́нтъ: ѻ҆́въ  оу҆́бѡ мꙋ́дрость да прино́ситъ дѣ́лы бл҃ги́ми, ѻ҆́въ  же слꙋ́жбꙋ свѣ́тлости да соверша́етъ. да прїѡбща́етсѧ же  сло́вомъ вѣ́рный та́йны ненаꙋче́нномꙋ, и҆ да расточа́етъ  бога́тство оу҆бѡ́гимъ дрꙋгі́й: си́це бо заимова́нное  многоꙋсꙋгꙋ́бимъ, и҆ ꙗ҆́кѡ строи́телїе вѣ́рнїи  бл҃года́ти, влⷣчнїѧ ра́дости сподо́бимсѧ. тоѧ̀ на́съ  сподо́би, хрⷭ҇тѐ бж҃е, ꙗ҆́кѡ чл҃вѣколю́бецъ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀  гдⷭ҇и: 
Є҆гда̀ прїи́деши во сла́вѣ со а҆́гг҃льскими  си́лами, и҆ сѧ́деши на прⷭ҇то́лѣ, і҆и҃се, разсꙋжде́нїѧ,  да мѧ̀ па́стырю бл҃гі́й не разлꙋчи́ши: пꙋти̑ бо десны̑ѧ  вѣ́си, развраще́ни же сꙋ́ть шꙋ́їи. да не оу҆́бѡ съ  ко́злищи грꙋ́баго мѧ̀ грѣхо́мъ погꙋби́ши: но десны̑мъ  мѧ̀ сочета́въ ѻ҆вца́мъ, сп҃сѝ ꙗ҆́кѡ чл҃вѣколю́бецъ. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ: 
Женишѐ, добро́тою кра́сный па́че всѣ́хъ  человѣ̑къ, призва́вый на́съ къ трапе́зѣ дх҃о́внѣй  черто́га твоегѡ̀, нелѣ́пый мо́й зра́къ прегрѣше́нїй  совлецы̀ прича́стїемъ (л. у҃и ѡ҆б.) страда́нїй твои́хъ,  и҆ ѻ҆де́ждею сла́вы оу҆краси́въ твоеѧ̀ красоты̀  соѡбѣ́дника свѣ́тла мѧ̀ покажѝ твоегѡ̀ црⷭ҇твїѧ,  ꙗ҆́кѡ милосе́рдъ. 
Сла́ва, и҆ ны́нѣ гла́съ з҃: Сѐ тебѣ̀ тала́нтъ  влⷣка ввѣрѧ́етъ дꙋшѐ моѧ̀, стра́хомъ прїимѝ да́ръ,  заи́мствꙋй да́вшемꙋ, раздава́й ни́щымъ, и҆ стѧжѝ дрꙋ́га  гдⷭ҇а, да ста́неши ѡ҆деснꙋ́ю є҆гѡ̀, є҆гда̀ прїи́детъ во  сла́вѣ, и҆ оу҆слы́шиши бл҃же́нный гла́съ: вни́ди ра́бе  въ ра́дость гдⷭ҇а твоегѡ̀. тоѧ̀ досто́йна мѧ̀ сотворѝ  сп҃се, заблꙋди́вшаго, вели́кїѧ ра́ди твоеѧ̀ млⷭ҇ти. 
И҆ про́чее послѣ́дованїе ꙗ҆́кѡ ѻ҆бы́чно. 
Часы̀ со ѻ҆бы́чнымъ стїхосло́вїемъ, и҆ чте́нїе  є҆ѵⷢ҇лїа. 
На ѕ҃-мъ часѣ̀ тропа́рь прⷪ҇ро́чества, гла́съ а҃: 
Безмѣ́рнѡ согрѣша́ющымъ, бога́тнѡ простѝ сп҃се,  и҆ сподо́би на́съ неѡсꙋжде́ннѡ поклони́тисѧ твоемꙋ̀  ст҃о́мꙋ воскрⷭ҇нїю, мл҃твами пречⷭ҇тыѧ твоеѧ̀ мт҃ре,  є҆ди́не многомлⷭ҇тиве. 
Прокі́менъ, ѱало́мъ рк҃ѳ. Гла́съ ѕ҃: Ꙗ҆́кѡ оу҆  гдⷭ҇а млⷭ҇ть, и҆ мно́гое оу҆ негѡ̀ и҆збавле́нїе.  Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и оу҆слы́ши гла́съ мо́й. 
Прⷪ҇ро́чества і҆езекі́илева чте́нїе. [Глава̀ а҃, ст.  к҃а-к҃и. гл. в҃, ст. а҃.] 
Внегда̀ и҆дѧ́хꙋ [живѡ́тнаѧ], и҆дѧ́хꙋ [и҆ коле́са],  и҆ внегда̀ стоѧ́ти и҆̀мъ, стоѧ́хꙋ [и҆ коле́са съ ни́ми]:  и҆ є҆гда̀ воздвиза́хꙋсѧ ѿ землѝ, воздвиза́хꙋсѧ съ  ни́ми [и҆ коле́са], ꙗ҆́кѡ дꙋ́хъ жи́зни бѧ́ше въ  колесѣ́хъ. И҆ подо́бїе над̾ главо́ю живо́тныхъ ꙗ҆́кѡ  тве́рдь, ꙗ҆́кѡ видѣ́нїе крѷста́лла, просте́ртое над̾  кри́лами и҆́хъ свы́ше. И҆ под̾ тве́рдїю кри́ла и҆́хъ  просте́рта, парѧ́ще дрꙋ́гъ ко дрꙋ́гꙋ, комꙋ́ждо два̀  спрѧже́на, прикрыва́юще тѣлеса̀ и҆́хъ. И҆ слы́шахъ  гла́съ кри́лъ и҆́хъ, внегда̀ парѧ́хꙋ, (л. у҃ѳ) ꙗ҆́кѡ  гла́съ во́дъ мно́гихъ, ꙗ҆́кѡ гла́съ бг҃а саддаі̀: и҆  внегда̀ ходи́ти и҆̀мъ, гла́съ сло́ва ꙗ҆́кѡ гла́съ  полка̀: и҆ внегда̀ стоѧ́ти и҆̀мъ, почива́хꙋ кри́ла и҆́хъ.  И҆ сѐ гла́съ превы́ше тве́рди сꙋ́щїѧ над̾ главо́ю  и҆́хъ, внегда̀ стоѧ́ти и҆́мъ, низпꙋска́хꙋсѧ кри́ла и҆́хъ.  И҆ над̾ тве́рдїю, ꙗ҆́же над̾ главо́ю и҆́хъ, ꙗ҆́кѡ  видѣ́нїе ка́мене сапфі́ра, подо́бїе прⷭ҇то́ла на не́мъ,  и҆ на подо́бїи прⷭ҇то́ла подо́бїе ꙗ҆́коже ви́дъ  человѣ́чь сверхꙋ̀. И҆ ви́дѣхъ ꙗ҆́кѡ видѣ́нїе  и҆ле́ктра, ꙗ҆́кѡ видѣ́нїе ѻ҆гнѧ̀ внꙋ́трь є҆гѡ̀  ѻ҆́крестъ ѿ видѣ́нїѧ чре́слъ и҆ вы́ше, и҆ ѿ  видѣ́нїѧ чре́слъ да́же до до́лꙋ ви́дѣхъ видѣ́нїе  ѻ҆гнѧ̀, и҆ свѣ́тъ є҆гѡ̀ ѻ҆́крестъ. Ꙗ҆́кѡ видѣ́нїе  дꙋгѝ, є҆гда̀ є҆́сть на ѻ҆́блацѣхъ въ де́нь дождѧ̀,  та́кѡ стоѧ́нїе свѣ́та ѻ҆́крестъ. Сїѐ видѣ́нїе  подо́бїе сла́вы гдⷭ҇ни. 
Прокі́менъ, ѱало́мъ р҃л, гла́съ д҃: Да  оу҆пова́етъ і҆и҃ль на гдⷭ҇а ѿ ны́нѣ и҆ до вѣ́ка.  Сті́хъ: Гдⷭ҇и, не вознесе́сѧ се́рдце моѐ, нижѐ  вознесо́стѣсѧ ѻ҆́чи моѝ. 
И҆ про́чее. Вкꙋ́пѣ же пое́мъ и҆ ѳ҃-й ча́съ,  без̾ каѳі́смы, и҆ чте́мъ є҆ѵⷢ҇лїе. И҆ Бл҃же́нны пое́мъ,  и҆ Помѧнѝ на́съ гдⷭ҇и, съ покло́ны. И҆ про́чее всѐ,  ꙗ҆́коже и҆ въ понедѣ́льникъ оу҆каза́сѧ. 
Въ то́йже ст҃ы́й и҆ вели́кїй вто́рникъ  ве́чера, 
во свѣти́льничное, ѻ҆бы́чное стїхосло́вїе, на  Гдⷭ҇и воззва́хъ, поста́вимъ стїхѡ́въ і҃, и҆ пое́мъ  стїхи̑ры самогла́сны. 
Гла́съ а҃: Во свѣ́тлостехъ ст҃ы́хъ твои́хъ, ка́кѡ  вни́дꙋ недосто́йный; а҆́ще бо дерзнꙋ̀ совни́ти въ  черто́гъ, ѻ҆де́жда мѧ̀ ѡ҆блича́етъ, ꙗ҆́кѡ нѣ́сть  бра́чна, и҆ свѧ́занъ  (л. у҃ѳ ѡ҆б.) и҆зве́рженъ бꙋ́дꙋ  ѿ а҆́гг҃лѡвъ: ѡ҆чи́сти гдⷭ҇и скве́рнꙋ дꙋшѝ моеѧ̀, и҆  сп҃си́ мѧ ꙗ҆́кѡ чл҃вѣколю́бецъ. 
Гла́съ в҃: Дꙋше́вною лѣ́ностїю воздрема́всѧ, не  стѧжа́хъ женишѐ хрⷭ҇тѐ, горѧ́ща свѣти́льника и҆́же ѿ  добродѣ́телей, и҆ дѣ́вамъ оу҆подо́бихсѧ бꙋ́имъ, во  вре́мѧ дѣ́ланїѧ глꙋмлѧ́сѧ: оу҆трѡ́бы щедро́тъ твои́хъ  не затворѝ мнѣ̀ влⷣко, но ѿтрѧ́съ мо́й ѡ҆мраче́нный  со́нъ, возста́ви млⷭ҇тиве, и҆ съ мꙋ́дрыми введѝ дѣ́вами  въ черто́гъ тво́й, и҆дѣ́же гла́съ чи́стый пра́зднꙋющихъ,  и҆ вопїю́щихъ непреста́ннѡ: гдⷭ҇и сла́ва тебѣ̀. 
Гла́съ д҃: Скры́вшагѡ тала́нтъ ѡ҆сꙋжде́нїе  слы́шавши, ѽ дꙋшѐ, не скрыва́й словесѐ бж҃їѧ,  возвѣща́й чꙋдеса̀ є҆гѡ̀, да оу҆множа́ющи дарова́нїе,  вни́деши въ ра́дость гдⷭ҇а твоегѡ̀. 
Гла́съ ѕ҃: Прїиди́те вѣ́рнїи, дѣ́лаимъ  оу҆се́рднѡ влⷣцѣ: подава́етъ бо рабѡ́мъ бога́тство, и҆  по ра́венствꙋ кі́йждо многоꙋсꙋгꙋ́бимъ бл҃года́ти  тала́нтъ: ѻ҆́въ оу҆́бѡ мꙋ́дрость да прино́ситъ дѣ́лы  бл҃ги́ми, ѻ҆́въ же слꙋ́жбꙋ свѣ́тлости да соверша́етъ:  да прїѡбща́етсѧ же сло́вомъ вѣ́рный, та́йны  ненаꙋче́нномꙋ, и҆ да расточа́етъ бога́тство оу҆бѡ́гимъ  дрꙋгі́й. си́це бо заимова́нное многоꙋсꙋгꙋ́бимъ, и҆ ꙗ҆́кѡ  строи́телїе вѣ́рнїи бл҃года́ти, влⷣчнїѧ ра́дости  сподо́бимсѧ: тоѧ̀ на́съ сподо́би хрⷭ҇тѐ бж҃е, ꙗ҆́кѡ  чл҃вѣколю́бецъ. 
Є҆гда̀ прїи́деши во сла́вѣ со а҆́гг҃льскими  си́лами, и҆ сѧ́деши на прⷭ҇то́лѣ і҆и҃се разсꙋжде́нїѧ, да  мѧ̀ па́стырю бл҃гі́й не разлꙋчи́ши, пꙋти̑ бо десны̑ѧ  вѣ́си, развраще́ни же сꙋ́ть шꙋ́їи. да не оу҆́бѡ съ  ко́злищи грꙋ́баго мѧ̀ грѣхо́мъ погꙋби́ши: но десны́мъ  мѧ̀ сочета́въ ѻ҆вца́мъ, сп҃сѝ ꙗ҆́кѡ чл҃вѣколю́бецъ. 
Женишѐ добро́тою кра́сный па́че всѣ́хъ  человѣ̑къ, призва́вый на́съ къ трапе́зѣ дх҃о́внѣй  черто́га твоегѡ̀, (л. у҃і) нелѣ́пый мо́й зра́къ  прегрѣше́нїй совлецы̀, прича́стїемъ страда́нїй твои́хъ,  и҆ ѻ҆де́ждею сла́вы оу҆краси́въ твоеѧ̀ красоты̀,  соѡбѣ́дника свѣ́тла мѧ̀ покажѝ твоегѡ̀ црⷭ҇твїѧ,  ꙗ҆́кѡ милосе́рдъ. 
Сла́ва, и҆ ны́нѣ, гла́съ з҃: Сѐ тебѣ̀ тала́нтъ  влⷣка ввѣрѧ́етъ дꙋшѐ моѧ̀: стра́хомъ прїимѝ да́ръ,  заи́мствꙋй да́вшемꙋ тѝ, раздава́й ни́щымъ, и҆ стѧжѝ  дрꙋ́га гдⷭ҇а, да ста́неши ѡ҆деснꙋ́ю є҆гѡ̀, є҆гда̀  прїи́детъ во сла́вѣ, и҆ оу҆слы́шиши бл҃же́нный гла́съ:  вни́ди ра́бе въ ра́дость гдⷭ҇а твоегѡ̀. тоѧ̀ досто́йна  мѧ̀ сотворѝ сп҃се заблꙋди́вшаго, вели́кїѧ ра́ди твоеѧ̀  млⷭ҇ти. 
Вхо́дъ со є҆ѵⷢ҇лїемъ. Свѣ́те ти́хїй: 
Прокі́менъ, ѱало́мъ рл҃а, гла́съ ѕ҃: Воскрⷭ҇нѝ  гдⷭ҇и въ поко́й тво́й, ты̀ и҆ кївѡ́тъ ст҃ы́ни твоеѧ̀.  Сті́хъ: Помѧнѝ гдⷭ҇и дв҃да, и҆ всю̀ кро́тость  є҆гѡ̀. 
И҆схо́да чте́нїе. [Глава̀ в҃, ст. є҃-і҃.] 
Сни́де дще́рь фараѡ́нова и҆змы́тисѧ на рѣкꙋ̀, и҆  рабы̑ни є҆ѧ̀ прохожда́хꙋ при рѣцѣ̀: и҆ ви́дѣвши  ковче́жецъ въ лꙋчи́цѣ, посла́вши рабы́ню, взѧ̀ и҆̀.  Ѿве́рзши же, ви́дитъ ѻ҆троча̀ пла́чꙋщеесѧ въ  ковче́жцѣ, и҆ пощадѣ̀ є҆̀ дще́рь фараѡ́нѧ, и҆ речѐ:  ѿ дѣте́й є҆вре́йскихъ сїѐ. И҆ речѐ сестра̀ є҆гѡ̀  дще́ри фараѡ́новѣ: хо́щеши ли призовꙋ́ ти женꙋ̀  корми́лицꙋ ѿ є҆врє́й, и҆ воздои́тъ тѝ ѻ҆троча̀; И҆  речѐ є҆́й дще́рь фараѡ́нова: и҆дѝ. ше́дши же  ѻ҆трокови́ца, призва̀ ма́терь ѻ҆троча́те. Рече́ же къ  не́й дще́рь фараѡ́нова: соблюди́ ми ѻ҆троча̀ сїѐ, и҆  воздо́й мѝ є҆̀: а҆́зъ же да́мъ тѝ мздꙋ̀. взѧ́ же  ѻ҆троча̀ жена̀, и҆ доѧ́ше є҆̀. Возмꙋжа́вшꙋ же  ѻ҆троча́ти, введѐ є҆̀ ко дще́ри фараѡ́новѣ, и҆ бы́сть  є҆́й въ сы́на: и҆ наречѐ и҆́мѧ є҆мꙋ̀ мѡѷсе́й,  глаго́лющи: ѿ воды̀ взѧ́хъ є҆го̀. (л. у҃і ѡ҆б.) 
Прокі́менъ, ѱало́мъ рл҃в, гла́съ д҃: Сѐ что̀  добро̀, и҆лѝ что̀ красно̀, но є҆́же жи́ти бра́тїи  вкꙋ́пѣ. Сті́хъ: Ꙗ҆́кѡ мѵ́ро на главѣ̀, сходѧ́щее  на брадꙋ̀, брадꙋ̀ а҆арѡ́ню. 
І҆́ѡва чте́нїе. [Глава̀ а҃, ст. г҃і-к҃в.] 
Бы́сть ꙗ҆́кѡ де́нь се́й, сы́нове і҆́ѡвлевы и҆  дщє́ри є҆гѡ̀ пїѧ́хꙋ вїно̀ въ домꙋ̀ бра́та своегѡ̀  старѣ́йшагѡ. И҆ сѐ вѣ́стникъ прїи́де ко і҆́ѡвꙋ, и҆  речѐ є҆мꙋ̀: сꙋпрꙋ́ги волѡ́въ ѡ҆рѧ́хꙋ, и҆ ѻ҆сли́цы  пасѧ́хꙋсѧ бли́зъ и҆́хъ: И҆ прише́дше плѣни́тели  плѣни́ша и҆̀хъ, и҆ ѻ҆́троки и҆зби́ша мече́мъ, и҆  спасо́хсѧ а҆́зъ є҆ди́нъ, и҆ прїидо́хъ возвѣсти́ти  тебѣ̀. Є҆щѐ семꙋ̀ глаго́лющꙋ, прїи́де и҆́нъ  вѣ́стникъ, и҆ речѐ ко і҆́ѡвꙋ: ѻ҆́гнь спадѐ съ нб҃сѐ,  и҆ пожжѐ ѻ҆́вцы, и҆ па́стыри поѧдѐ подо́бнѣ:  спасо́хсѧ же а҆́зъ є҆ди́нъ, и҆ прїидо́хъ возвѣсти́ти  тебѣ̀. Є҆щѐ семꙋ̀ глаго́лющꙋ, прїи́де и҆́нъ  вѣ́стникъ, и҆ речѐ ко і҆́ѡвꙋ: кѡ́нницы сотвори́ша  нача̑льства трѝ, и҆ ѡ҆крꙋжи́ша вельблю́ды, и҆ плѣни́ша  и҆̀хъ, и҆ ѻ҆́троки и҆зби́ша мечмѝ: спасо́хсѧ же а҆́зъ  є҆ди́нъ, и҆ прїидо́хъ возвѣсти́ти тебѣ̀. Є҆щѐ семꙋ̀  глаго́лющꙋ, и҆́нъ вѣ́стникъ прїи́де, глаго́лѧ і҆́ѡвꙋ:  сынѡ́мъ твои̑мъ, и҆ дще́ремъ твои̑мъ ꙗ҆дꙋ́щымъ и҆  пїю́щымъ оу҆ бра́та своегѡ̀ старѣ́йшагѡ, Внеза́пꙋ  вѣ́тръ вели́къ на́йде ѿ пꙋсты́ни, и҆ косне́сѧ  четы́ремъ оу҆глѡ́мъ хра́мины, и҆ падѐ хра́мина на  дѣ́ти твоѧ̑, и҆ сконча́шасѧ: спасо́хсѧ же а҆́зъ  є҆ди́нъ, и҆ прїидо́хъ возвѣсти́ти тебѣ̀. Та́кѡ  [оу҆слы́шавъ] і҆́ѡвъ, воста́въ растерза̀ ри̑зы своѧ̑, и҆  ѡ҆стрижѐ власы̀ главы̀ своеѧ̀, [и҆ посы́па пе́рстїю  главꙋ̀ свою̀,] и҆ па́дъ на зе́млю, поклони́сѧ [гдⷭ҇ви],  И҆ речѐ: са́мъ на́гъ и҆зыдо́хъ ѿ чре́ва ма́тере моеѧ̀,  на́гъ и҆ ѿидꙋ̀ та́мѡ: гдⷭ҇ь дадѐ, гдⷭ҇ь ѿѧ́тъ:  ꙗ҆́кѡ гдⷭ҇ви и҆зво́лисѧ, та́кѡ бы́сть: бꙋ́ди (л. уа҃і)   и҆́мѧ гдⷭ҇не бл҃гослове́нно [во вѣ́ки]. Во всѣ́хъ си́хъ  приключи́вшихсѧ є҆мꙋ̀ ничто́же согрѣшѝ і҆́ѡвъ пред̾  гдⷭ҇емъ [нижѐ оу҆стна́ма свои́ма], и҆ не дадѐ безꙋ́мїѧ  бг҃ꙋ. 
И҆ а҆́бїе, Да и҆спра́витсѧ мл҃тва моѧ̀:  Є҆ѵⷢ҇лїе ѿ матѳе́а, зача́ло р҃в. И҆ прѡ́чаѧ  преждеѡсщ҃е́нныхъ. 


(л. уа҃і) 
Во ст҃ы́й и҆ вели́кїй вто́рникъ повече́рїе  вели́кое, 
на не́мже пое́мъ трипѣ́снецъ, творе́нїе господи́на  а҆ндре́а кри́тскагѡ. Гла́съ в҃. 
Пѣ́снь г҃. 
І҆рмо́съ: Непло́дствовавшїй мо́й оу҆́мъ,  плодоно́сенъ бж҃е покажи́ ми, дѣ́лателю до́брыхъ,  насади́телю бл҃ги́хъ, бл҃гоꙋтро́бїемъ твои́мъ. 
Кончи́ны вре́мѧ, ѡ҆брати́мсѧ про́чее, хрⷭ҇то́съ  оу҆чи́тъ: прїи́детъ бо во мгнове́нїи, прїи́детъ и҆ не  оу҆ме́длитъ, сꙋди́ти мі́рꙋ всемꙋ̀. 
Внеза́пное своегѡ̀ прише́ствїѧ хрⷭ҇то́съ ꙗ҆влѧ́ѧ,  речѐ, нѡ́ево дре́вле ненаде́жное тлѣ́нїе, навести́сѧ  хотѧ́щее землѝ. 
Ѿве́рзесѧ черто́гъ, оу҆краси́сѧ съ ни́мъ  бж҃е́ственный бра́къ, жени́хъ бли́зъ призыва́ѧй на́съ,  оу҆гото́вимсѧ про́чее. 
Сі́мѡновъ до́мъ, невмѣсти́маго вездѣ̀, вмѣсти́  тѧ і҆и҃се цр҃ю̀, и҆ жена̀ грѣ́шнаѧ мѵ́ромъ тѧ̀ пома́за. 
Бл҃гово́нїѧ та́инственнагѡ и҆спо́лнена жена̀,  пе́рвагѡ и҆зба́висѧ ѕлово́нїѧ сп҃се, мно́гихъ грѣхѡ́въ.  мѵ́ро бо и҆сточа́еши жи́зни. 
Нбⷭ҇наѧ пи́ще а҆́лчꙋщымъ, животѐ са́мъ сы́й,  ꙗ҆́лъ є҆сѝ хрⷭ҇тѐ съ человѣ́ки, проѧвлѧ́ѧ  снисхожде́нїе твоѐ. (л. уа҃і ѡ҆б.) 
Неблагода́рный оу҆чени́къ, ѿве́ргсѧ тебѐ  хрⷭ҇тѐ, собо́рище всебеззако́нныхъ люде́й сподвиза́ше на  тѧ̀, на преда́нїе ѡ҆бра́щьсѧ. 
Сла́ва: Со ѻ҆ц҃е́мъ тебѣ̀ сн҃ꙋ, и҆ дх҃ꙋ  пра́вомꙋ, є҆ди́номꙋ є҆стествꙋ̀ покланѧ́юсѧ и҆  воспѣва́ю, ли́цы раздѣлѧ́ѧ, и҆ сꙋщество́мъ соединѧ́ѧ. 
И҆ ны́нѣ, бг҃оро́диченъ: Ро́ждшаѧ тѧ̀ а҆́гница,  па́стырѧ и҆ а҆́гнца, при́снѡ мо́литъ і҆и҃се бж҃е, ѡ҆  всѣ́хъ лю́дехъ вѣ́рꙋющихъ въ тѧ̀. 
Сѣда́ленъ, гла́съ а҃. Подо́бенъ: Ли́къ  а҆́гг҃льскїй: 
Сѐ лꙋка́вый совѣ́тъ вои́стиннꙋ собра́сѧ  неи́стовнѡ, ꙗ҆́кѡ ѡ҆сꙋ́жденника ѡ҆сꙋди́ти, горѣ̀  сѣдѧ́щаго, ꙗ҆́кѡ сꙋдїю̀ всѣ́хъ гдⷭ҇а: ны́нѣ  собира́етсѧ съ пїла́томъ и҆́рѡдъ, а҆́нна, вкꙋ́пѣ же и҆  каїа́фа, и҆спыта́ти є҆ди́наго долготерпѣли́ваго. 
Пѣ́снь и҃. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до. на  сїна́йстѣй горѣ̀ проѡбрази́вшаго и҆ногда̀. по́йте,  бл҃гослови́те, и҆ превозноси́те во всѧ̑ вѣ́ки. 
Не невѣ́дый вре́мѧ на́шегѡ сконча́нїѧ, держа́й  вѣ́ки, де́нь ѻ҆́ный не вѣ́дѣти предречѐ: но  предѣ́лы всѣ̑мъ положѝ къ смиреномꙋ́дрїю. 
Є҆гда̀ сѧ́деши сꙋдїѐ, разлꙋча́ѧй, ꙗ҆́коже  ре́клъ є҆сѝ, па́стырь ѿ ѻ҆ве́цъ кѡ́злища сп҃се,  стоѧ́нїѧ ѻ҆́нагѡ и҆зба́ви на́съ, не лиши́ же на́съ  бж҃е́ственныѧ десни́цы твоеѧ̀. 
Ты̀ є҆сѝ па́сха на́ша, пожре́ный за всѣ́хъ,  ꙗ҆́кѡ а҆́гнецъ и҆ же́ртва, и҆ прегрѣше́нїй ѡ҆чище́нїе,  и҆ твоѧ̑ бж҃є́ственныѧ стрⷭ҇ти превозно́симъ хрⷭ҇тѐ, во  всѧ̑ вѣ́ки. 
Дре́вꙋ оу҆подо́бисѧ, и҆ селꙋ̀, и҆ хра́минѣ, всѐ  житїѐ дꙋшѐ моѧ̀: тѣ́мже стѧжѝ къ бг҃ꙋ гото́во  се́рдце, да не что̀ тлѣ́нїемъ пло́ти ѡ҆ста́виши. (л.  ув҃і) 
Не къ фарїсе́ѡмъ сп҃се, ни къ сі́мѡнꙋ то́кмѡ  и҆зво́лилъ є҆сѝ во хра́мъ на снѣ́дь вни́ти: но оу҆жѐ  и҆ мытарѝ вкꙋ́пѣ и҆ блꙋдни̑цы, твоѐ почерпа́ютъ  милосе́рдїе. 
Сребролю́бїе рачи́тельствꙋѧй преда́тель і҆ꙋ́да, ѡ҆  и҆стощи́вшемсѧ мѵ́рѣ печа́шесѧ: про́чее же ѡ҆ прода́нїи  влⷣки, къ беззакѡ́ннымъ прише́дъ ѡ҆ цѣнѣ̀  согласова́ше. 
Ѽ бл҃же́нныхъ рꙋ́къ! ѽ власѡ́въ и҆ оу҆сте́нъ  цѣломꙋ́дренныѧ блꙋдни́цы! и҆́миже возлїѧ̀, сп҃се, мѵ́ро  на но́зѣ твоѝ, ѡ҆тира́ющи ѧ҆̀, и҆ ча́стѡ ѡ҆блобыза́ющи. 
Возлежа́щꙋ тебѣ̀ сло́ве, жена̀ предста́вши, и҆  оу҆ но́гъ рыда́ющи, стклѧ́ницꙋ сп҃се и҆стощѝ мѵ́ра на  главꙋ̀ тебѐ безсме́ртнагѡ мѵ́ра. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Со ѻ҆ц҃е́мъ сн҃а и҆ ст҃а́го дх҃а, ст҃ꙋ́ю трⷪ҇цꙋ  въ бж҃ествѣ̀ є҆ди́номъ сла́вимъ, вопїю́ще: ст҃ъ, ст҃ъ,  ст҃ъ є҆сѝ во вѣ́ки. 
И҆ ны́нѣ, бг҃оро́диченъ: Мл҃твами сп҃се,  пречⷭ҇тыѧ твоеѧ̀ мт҃ре, и҆ твои́хъ а҆пⷭ҇лъ, млⷭ҇ти твоѧ̑  на́мъ низпослѝ бога́тнѡ, и҆ ми́ръ тво́й пода́ждь лю́демъ  твои̑мъ. 
Та́же: Хва́лимъ, бл҃гослови́мъ, покланѧ́емсѧ  гдⷭ҇ви: 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до: 
Пѣ́снь ѳ҃. 
І҆рмо́съ: Преесте́ственнѡ пло́тїю заче́ншꙋю во  чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во,  въ пѣ́снехъ немо́лчныхъ велича́емъ вѣ́рнїи. 
Дѣ́ланїѧ вре́мѧ, сп҃се́нїѧ намѣ́ренїе: тала́нтъ  взе́мши, дре́внїй ѡ҆́бразъ, дꙋшѐ моѧ̀, кꙋпѝ вѣ́чнꙋю  жи́знь. 
Ꙗ҆́кѡ свѣщы̀ свѣ̑тлыѧ оу҆краси́вше дꙋ́шы,  женихꙋ̀ приходѧ́щꙋ къ нетлѣ́нномꙋ бра́кꙋ, пре́жде  заключе́нїѧ двере́й, вни́демъ съ ни́мъ. (л. ув҃і ѡ҆б.) 
Показа́ти хотѧ̀ і҆и҃се, преесте́ственное твоегѡ̀  смире́нїѧ всѣ̑мъ, ꙗ҆́лъ є҆сѝ въ домꙋ̀ сі́мѡновѣ  вечерѧ́въ, а҆́лчꙋщихъ пи́ще. 
Хлѣ́бъ сы́й животворѧ́щїй, снѣ́лъ є҆сѝ  і҆исꙋ́се съ сі́мѡномъ фарїсе́емъ, да блꙋдни́ца  прїѡбрѧ́щетъ некꙋпи́мꙋю бл҃года́ть твою̀, и҆стоща́нїемъ  мѵ́ра. 
Рꙋ́цѣ моѝ скверна́вѣ, оу҆стнѣ̀ блꙋдни́чи во  мнѣ̀, нечи́сто моѐ житїѐ, растлѣ́нны оу҆́ды: но  ѡ҆сла́би мѝ, и҆ ѡ҆ста́ви, вопїе́тъ блꙋдни́ца хрⷭ҇тꙋ̀. 
Пристꙋ́пльши жена̀ къ нога́ма твои́ма сп҃се,  возлива́ше мѵ́ро, бл҃гоꙋха́нїѧ и҆сполнѧ́ющи, и҆ мѵ́ра  и҆сполнѧ́ема дѣ́лъ ѡ҆чище́нїѧ. 
А҆рѡма́ты богатѣ́ю, добродѣ́тельми же  нище́тствꙋю, ꙗ҆̀же и҆́мамъ, тебѣ̀ приношꙋ̀: да́ждь  са́мъ, ꙗ҆̀же и҆́маши, и҆ ѡ҆сла́би мѝ, и҆ ѡ҆ста́ви,  вопїе́тъ блꙋдни́ца хрⷭ҇тꙋ̀. 
Мѵ́ро оу҆ менѐ тлѣ́нное, мѵ́ро оу҆ тебѐ  жи́зни, мѵ́ро бо тебѣ̀ и҆́мѧ и҆злїѧ́нное на достѡ́йныѧ:  но ѡ҆сла́би мѝ, и҆ ѡ҆ста́ви, вопїе́тъ блꙋдни́ца хрⷭ҇тꙋ̀. 
Сла́ва: Безнача́ленъ є҆сѝ ѻ҆́ч҃е, несозда́ненъ  є҆сѝ сн҃е, сопресто́ленъ и҆ дш҃е, є҆ди́но трѝ  є҆стество́мъ, и҆ трѝ ли́цами, є҆ди́нъ бг҃ъ и҆́стинный. 
И҆ ны́нѣ, бг҃оро́диченъ: Бцⷣе, оу҆пова́нїе  чтꙋ́щихъ тѧ̀ при́снѡ, не преста́й молѧ́щи и҆з̾ тебѐ  роди́вшагосѧ, и҆зба́вити мѧ̀ бѣ́дъ, и҆ всѧ́кихъ  и҆скꙋше́нїй. (л. уг҃і) 
Во ст҃ꙋ́ю и҆ вели́кꙋю сре́дꙋ, на оу҆́трени, 
по шестоѱа́лмїи А҆ллилꙋ́їа, на гла́съ и҃, и҆  тропа́рь три́жды Сѐ жени́хъ: Зрѝ въ понедѣ́льникъ  вели́кїй. 
И҆ стїхосло́вїе. По а҃ стїхосло́вїи сѣда́ленъ,  гла́съ г҃. 
Подо́бенъ: Красотѣ̀ дѣ́вства: 
Блꙋдни́ца пристꙋпѝ къ тебѣ̀, мѵ́ро со слеза́ми  и҆злива́ющи на но́зѣ твоѝ чл҃вѣколю́бче, и҆ смра́да  ѕѡ́лъ и҆збавлѧ́етсѧ повелѣ́нїемъ твои́мъ! ды́шѧ же  бл҃года́ть твою̀ оу҆чени́къ неблагода́рный, сїю̀  ѿлага́етъ, и҆ смра́домъ ѡ҆дѣва́етсѧ, сребролю́бїемъ  продаѧ̀ тебѐ. сла́ва хрⷭ҇тѐ бл҃гоꙋтро́бїю твоемꙋ̀. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
І҆ꙋ́да льсте́цъ, сребролю́бїѧ рачи́тельствꙋѧй,  преда́ти тѧ̀ гдⷭ҇и, сокро́вище живота̀, ле́стнѡ  поꙋча́шесѧ, ѿѻнꙋ́дꙋже и҆ оу҆пи́всѧ, тече́тъ ко  і҆ꙋде́ѡмъ, глаго́летъ беззакѡ́ннымъ: что́ ми хо́щете  да́ти, и҆ а҆́зъ ва́мъ преда́мъ, во є҆́же распѧ́ти  є҆го̀; 
Сла́ва, и҆ ны́нѣ, то́йже. 
По г҃-мъ стїхосло́вїи сѣда́ленъ, гла́съ а҃. 
Подо́бенъ: Гро́бъ тво́й: 
Блꙋдни́ца въ пла́чѣ вопїѧ́ше ще́дре, ѡ҆тира́ющи  те́плѣ пречⷭ҇тѣи твоѝ но́зѣ власы̀ главы̀ своеѧ̀, и҆  и҆з̾ глꙋбины̀ стенѧ́щи: не ѿри́ни мѧ̀, нижѐ ѡ҆мерзѝ  бж҃е мо́й: но прїими́ мѧ ка́ющꙋюсѧ, и҆ сп҃сѝ ꙗ҆́кѡ  є҆ди́нъ чл҃вѣколю́бецъ. 
Сла́ва, и҆ ны́нѣ, то́йже. Чтє́нїѧ же всѧ̑ ѿ  сказа́нїѧ, є҆́же ѿ матѳе́а ст҃а́гѡ є҆ѵⷢ҇лїа днѐ.  Та́же є҆ѵⷢ҇лїе ѿ і҆ѡа́нна, зача́ло м҃а, бли́зъ конца̀,  без̾ престꙋ́пки: Во вре́мѧ ѻ҆́но, свидѣ́тельствоваше  наро́дъ сы́й со і҆и҃сомъ, є҆гда̀ ла́зарѧ возгласѝ ѿ  гро́ба: (л. уг҃і ѡ҆б.) Коне́цъ въ зача́лѣ м҃г-мъ:  Ꙗ҆̀же оу҆́бѡ а҆́зъ глаго́лю, ꙗ҆́коже речѐ мнѣ̀  ѻ҆ц҃ъ, та́кѡ глаго́лю. Ѱало́мъ н҃, и҆ трипѣ́снецъ,  творе́нїе господи́на космы̀, є҆гѡ́же краестро́чїе:  Тетра́дї ѱалѡ̀. Сі́есть въ сре́дꙋ воспою̀. І҆рмосы̀  по два́жды. Тропарѝ на в҃і. Послѣди́ же і҆рмо́съ  ѻ҆́ба ли̑ка вкꙋ́пѣ. Гла́съ в҃. 
Пѣ́снь г҃. 
[Т] І҆рмо́съ: На ка́мени мѧ̀ вѣ́ры оу҆тверди́въ,  разшири́лъ є҆сѝ оу҆ста̀ моѧ̑ на врагѝ моѧ̑,  возвесели́ бо сѧ дꙋ́хъ мо́й внегда̀ пѣ́ти: нѣ́сть ст҃ъ,  ꙗ҆́коже бг҃ъ на́шъ, и҆ нѣ́сть пра́веденъ, па́че тебѐ  гдⷭ҇и. 
[Е] Во тще́тныхъ собо́рище беззако́нныхъ, и҆  мы́слїю собира́етсѧ ѕлонра́вною, ѡ҆сꙋжде́на и҆зба́вителѧ  и҆зрещи́ тѧ хрⷭ҇тѐ. є҆мꙋ́же пое́мъ: ты̀ є҆сѝ бг҃ъ  на́шъ, и҆ нѣ́сть ст҃ъ па́че тебѐ гдⷭ҇и. 
[Т] Лю́тый совѣ́тъ беззако́нныхъ, притворѧ́етсѧ  бг҃обо́рныѧ дꙋшѝ сꙋ́щїй, ꙗ҆́кѡ ѕлопотре́бна пра́веднаго  оу҆би́ти хрⷭ҇та̀. є҆мꙋ́же пое́мъ: ты̀ є҆сѝ бг҃ъ  на́шъ, и҆ нѣ́сть ст҃ъ па́че тебѐ гдⷭ҇и. 
Конда́къ, гла́съ д҃. 
Подо́бенъ: Вознесы́йсѧ: 
Па́че блꙋдни́цы бла́же, беззако́нновавъ, сле́зъ  тꙋ́чы ника́коже тебѣ̀ принесо́хъ: но молча́нїемъ молѧ́сѧ  припа́даю тѝ, любо́вїю ѡ҆блобыза́ѧ пречⷭ҇тѣи твоѝ  но́зѣ, ꙗ҆́кѡ да ѡ҆ставле́нїе мнѣ̀ ꙗ҆́кѡ влⷣка  пода́си долгѡ́въ, зовꙋ́щꙋ тѝ сп҃се: ѿ скве́рныхъ  дѣ́лъ мои́хъ и҆зба́ви мѧ̀. 
І҆́косъ: Ꙗ҆́же пе́рвѣе блꙋдни́ца жена̀, внеза́пꙋ  цѣломꙋ́дренна ꙗ҆ви́сѧ, возненави́дѣвши дѣла̀  стꙋ́днагѡ грѣха̀, и҆ сла́дости тѣле́сныѧ, помина́ющи  стꙋ́дъ мно́гїй и҆ сꙋ́дъ мꙋче́нїѧ, є҆го́же претерпѧ́тъ  блꙋдни́цы и҆ скве́рнїи, ѿ ни́хже пе́рвый є҆́смь а҆́зъ,  и҆ бою́сѧ: но пребыва́ю въ ѕло́мъ ѻ҆бы́чаи безꙋ́мный.  блꙋ́днаѧ же жена̀ (л. уд҃і) оу҆боѧ́вшисѧ, и҆  потща́вшисѧ ско́рѡ прїи́де, вопїю́щи ко и҆зба́вителю:  чл҃вѣколю́бче и҆ ще́дре, ѿ скве́рныхъ дѣ́лъ мои́хъ  и҆зба́ви мѧ̀. 
Сѷнаѯа́рїй. Стїхѝ: 
Жена̀ полага́ющи тѣлесѝ хрⷭ҇то́вꙋ мѵ́ро, 
Нїкоди́мовъ предпрїѧ́тъ смѷрнало́й. 
Во ст҃ꙋ́ю и҆ вели́кꙋю сре́дꙋ, пома́завшїѧ гдⷭ҇а  мѵ́ромъ жены̀ блꙋдни́цы, па́мѧть твори́ти повелѣ́ша  бж҃е́ственнѣйшїи ѻ҆тцы̀: занѐ ма́лѡ пре́жде  сп҃си́тельныѧ стрⷭ҇ти сїѐ бы́сть. Вше́дшꙋ бо і҆и҃сꙋ во  і҆ерⷭ҇ли́мъ, и҆ въ домꙋ̀ прокаже́ннагѡ сі́мѡна бы́вшꙋ,  жена̀ къ немꙋ̀ пристꙋпѝ, и҆ и҆злїѧ̀ на главꙋ̀ є҆гѡ̀  ѻ҆́ное многоцѣ́нное мѵ́ро. Оу҆чине́но оу҆́бѡ сегѡ̀  ра́ди бы́сть здѣ̀, да по сп҃совꙋ словесѝ вездѣ̀ и҆ во  всѣ́хъ ѻ҆́ноѧ теплѣ́йшее дѣ́ло проповѣ́стсѧ.  Ѿкꙋ́дꙋ же подви́гшисѧ прїи́де; зане́же сострада́тельное  хрⷭ҇то́во зрѧ́ше, и҆ ко всѣ̑мъ ѡ҆бщи́тельное, и҆ ны́нѣ  па́че, є҆гда̀ въ до́мъ прокаже́ннагѡ того̀ ви́дѣ  введе́на, є҆го́же нечи́ста и҆ ѿрече́нна во ѡ҆бще́нїе,  зако́нъ повелѣва́ше бы́ти. Помы́сли оу҆́бѡ жена̀,  ꙗ҆́коже ѻ҆́нагѡ прока́зꙋ, си́це и҆ є҆ѧ̀ дꙋше́вный  недꙋ́гъ и҆сцѣли́тъ. И҆ оу҆́бѡ возлежа́щꙋ є҆мꙋ̀ на  ве́чери, на ве́рхъ главы̀ є҆гѡ̀ лїе́тъ мѵ́ро, ꙗ҆́кѡ  цѣно́ю сꙋ́щее дина́рїй тре́хъ сѡ́тъ: є҆́же є҆́сть  шестьдесѧ́тъ а҆сса́рїй, пѣ́нѧзей де́сѧть, сре́бренникѡвъ  трїе́хъ. Є҆́йже оу҆ченицы̀ запрети́ша, и҆ наипа́че  і҆ꙋ́да і҆скарїѡ́тскїй: но хрⷭ҇то́съ сїю̀ застꙋпѝ, да не  пресѣкꙋ́тъ до́брагѡ є҆ѧ̀ намѣ́ренїѧ. Та́же и҆  погребе́нїе своѐ воспомина́етъ, і҆ꙋ́дꙋ ѿвраща́ѧ  преда́тельства, и҆ женꙋ̀ по́чести сподоблѧ́ѧ, є҆́же  вездѣ̀ по вселе́ннѣй сеѧ̀ до́бромꙋ дѣ́лꙋ  проповѣ́датисѧ. Вѣ́домо же бꙋ́ди, ꙗ҆́кѡ жена̀ сїѧ̀,  є҆ди́на оу҆́бѡ мни́тсѧ нѣ̑кимъ бы́ти, оу҆  є҆ѵⷢ҇лі́стѡвъ всѣ́хъ. нѣ́сть же, но оу҆ трїе́хъ  оу҆́бѡ, ꙗ҆́коже глаго́летъ бж҃е́ственный  златоꙋ́стый Бесѣ́да на матѳ. г҃і , є҆ди́на и҆ та́ѧжде  є҆́сть, ꙗ҆́же и҆ блꙋдни́ца си́це и҆менова́сѧ, оу҆  і҆ѡа́нна же не ктомꙋ̀: но дрꙋга́ѧ нѣ́каѧ чꙋ́днаѧ, и҆  житїѐ и҆мꙋ́щаѧ честно́е, марі́а сестра̀ ла́зарева,  ꙗ҆́же не а҆́ки блꙋдни́ца сꙋ́щи, хрⷭ҇то́мъ люби́ма бѣ̀.  Си́хъ же, ѻ҆́ваѧ (л. уд҃і ѡ҆б.) оу҆́бѡ марі́а,  пре́жде шестѝ дне́й па́схи, въ домꙋ̀ свое́мъ, и҆́же въ  виѳа́нїи, на ве́чери возлежа́щꙋ, мѵ́ра пома́занїе  содѣ́ѧ, на кра́снѣи ѻ҆́нагѡ но́зѣ сїѐ и҆злива́ющи,  и҆ главны́ми власы̀ сїѧ̑ ѡ҆тира́ющи, и҆з̾ѻби́лїѧ цѣны̀  на́нь оу҆потреблѧ́ющи, и҆ а҆́ки бг҃ꙋ мѵ́ро приносѧ́щи.  Вѣ́дѧше бо и҆звѣ́стнѡ, ꙗ҆́кѡ и҆ въ же́ртвахъ  приноша́шесѧ є҆ле́й бг҃ꙋ И҆схо́дъ гл. л҃, Быт. к҃и и҆  л҃є: и҆ свѧще́нницы мѵ́ромъ пома́зовахꙋсѧ: и҆ і҆а́кѡвъ  дре́вле сто́лпъ пома́за бг҃ꙋ. Принесе́ же сїѐ  да́рствꙋющи ꙗ҆́вѣ оу҆чи́телю, а҆́ки бг҃ꙋ, па́ки  ѡ҆живле́нїѧ ра́ди бра́тнѧгѡ. Тѣ́мже нижѐ мзда̀ є҆́й  ѡ҆бѣщава́етсѧ, є҆гда̀ и҆ са́мъ і҆ꙋ́да ро́пщетъ, ꙗ҆́кѡ  любостѧжа́теленъ. Дрꙋга́ѧ же ꙗ҆́вѣ блꙋдни́ца, пре́жде  двою̀ дню̀ па́схи, въ то́йже виѳа́нїи є҆щѐ сꙋ́щꙋ  хрⷭ҇тꙋ̀ и҆ въ домꙋ̀ бы́вшꙋ сі́мѡна прокаже́ннагѡ на  ве́чери, и҆ тогда̀ возлежа́щꙋ, многоцѣ́нное ѻ҆́ное  мѵ́ро на главꙋ̀ и҆злива́етъ, ꙗ҆́коже сщ҃е́нный матѳе́й  и҆ ма́ркъ повѣствова́ша. Ѡ҆ се́й же блꙋдни́цѣ и҆  оу҆ченицы̀ негодꙋ́ютъ, къ млⷭ҇тыни хрⷭ҇тꙋ̀ тща́тельнѡ  оу҆гото́ванное и҆звѣ́стнѡ прови́дѣвше: се́й же и҆  мзда̀ даде́сѧ, є҆́же всю́дꙋ по вселе́ннѣй до́бромꙋ  є҆ѧ̀ дѣ́лꙋ просла́витисѧ. Ѻ҆́вїи оу҆́бѡ є҆ди́нꙋ:  ѧ҆зы́комъ же златы́й си́це двѣ̀ женѣ̀ бы́ти глаго́летъ.  Сꙋ́ть же нѣ́цыи и҆ трѝ сїѧ̑ бы́ти глаго́лютъ: двѣ̀  оу҆́бѡ предрече́ннѣи, стрⷭ҇ти хрⷭ҇то́вой къ две́ремъ  приближа́ющейсѧ, тре́тїю же и҆нꙋ́ю пре́жде си́хъ, па́че  же пе́рвꙋю та́мѡ бли́зъ среды̀ про́повѣди є҆ѵⷢ҇льскїѧ  сїѐ сотво́ршꙋю, ꙗ҆́же и҆ блꙋдни́ца и҆ грѣ́шница бѣ̀,  внꙋ́трь же до́мꙋ не прокаже́ннагѡ, но фарїсе́а сі́мѡна.  на но́зѣ хрⷭ҇та̀ самагѡ̀, и҆ наединѣ̀ мѵ́ро  и҆злїѧ́вшаѧ: є҆гда̀ и҆ є҆ди́нъ фарїсе́й соблазнѧ́шесѧ,  є҆́йже и҆ мздꙋ̀ сп҃съ, ѡ҆ставле́нїе грѣхѡ́въ да́рꙋетъ.  Ѡ҆ се́й же то́кмѡ само́й бж҃е́ственный лꙋка̀ зача́ло л҃г  въ свое́мъ є҆ѵⷢ҇лїи бли́зъ среды̀, ꙗ҆́коже рече́сѧ  повѣствꙋ́етъ. И҆ по по́вѣсти ѡ҆ се́й блꙋдни́цѣ, а҆́бїе  наво́дитъ си́це глаго́лѧ: и҆ бы́сть по се́мъ, и҆ то́й  прохожда́ше сквозѣ̀ гра́ды и҆ вє́си, бл҃говѣствꙋ́ѧ и҆  проповѣ́дꙋѧ црⷭ҇твїе бж҃їе, ѿ ни́хже ꙗ҆влѧ́етсѧ,  ꙗ҆́кѡ не во вре́мѧ стрⷭ҇ти сїѐ бы́сть. Мни́тсѧ оу҆́бѡ  и҆ ѿ вре́мене, и҆ ѿ прїе́мшихъ є҆го̀, и҆ ѿ  мѣ́ста, и҆ ли́цъ, и҆ домѡ́въ, (л. ує҃і) є҆ще́ же и҆  ѿ нра́ва мѷропома́занїѧ тре́мъ бы́ти жена́мъ си̑мъ:  двѣ̀ оу҆́бѡ блꙋдни̑цы, тре́тїю же ла́заревꙋ бы́ти  сестрꙋ̀ марі́ю, житїе́мъ сїѧ́ющꙋю чⷭ҇тны́мъ. И҆ и҆́ный  оу҆́бѡ до́мъ бы́ти фарїсе́а сі́мѡна, дрꙋгі́й же  прокаже́ннагѡ сі́мѡна въ виѳа́нїи, и҆ и҆́ный па́ки до́мъ  марі́и и҆ ма́рѳы се́стръ ла́заревыхъ въ то́йже виѳа́нїи,  ꙗ҆́коже ѿ си́хъ сразꙋмѣ́ти є҆́сть: ꙗ҆́кѡ и҆ двѣ̀  ве́черѣ бѣ́стѣ хрⷭ҇тꙋ̀, и҆ ѻ҆боѝ въ виѳа́нїи:  є҆ди́на оу҆́бѡ пре́жде шестѝ дне́й па́схи въ домꙋ̀  ла́заревѣ, є҆гда̀ ꙗ҆дѧ́ше съ ни́мъ и҆ ла́зарь,  ꙗ҆́коже гро́мовъ сы́нъ повѣствꙋ́етъ і҆ѡа́н. м҃а,  глаго́лѧ си́це: пре́жде шестѝ дне́й па́схи, прїи́де  і҆и҃съ въ виѳа́нїю, и҆дѣ́же бѣ̀ ла́зарь оу҆ме́рый,  є҆го́же воздви́же ѿ ме́ртвыхъ. сотвори́ша оу҆́бѡ  є҆мꙋ̀ ве́черю, та́мѡ, и҆ ма́рѳа слꙋжа́ше: ла́зарь же  є҆ди́нъ бѣ̀ ѿ совозлежа́щихъ є҆мꙋ̀. Марі́а оу҆́бѡ  прїе́мши лі́трꙋ мѵ́ра на́рда пїсті́ки многоцѣ́ннагѡ,  пома́за но́зѣ і҆и҃совѣ, и҆ ѡ҆трѐ власы̀ свои́ми но́зѣ  є҆гѡ̀. Дрꙋга́ѧ же ве́черѧ бы́сть є҆мꙋ̀ пре́жде двою̀  дню̀ па́схи, є҆щѐ сꙋ́щꙋ въ виѳа́нїи хрⷭ҇тꙋ̀ въ домꙋ̀  сі́мѡна прокаже́ннагѡ, є҆гда̀ и҆ блꙋдни́ца прїи́де къ  немꙋ̀ многоцѣ́нное мѵ́ро и҆злива́ющи, ꙗ҆́коже сщ҃е́нный  матѳе́й повѣствꙋ́етъ глаго́лѧ матѳ. р҃и, ꙗ҆́кѡ ѿ  хрⷭ҇та̀ ко оу҆ченикѡ́мъ: вѣ́сте, ꙗ҆́кѡ по двою̀ дню̀  па́сха бꙋ́детъ. И҆ пома́лѣ па́ки нано́ситъ: і҆и҃сꙋ же  бы́вшꙋ въ виѳа́нїи, въ домꙋ̀ сі́мѡна прокаже́ннагѡ,  пристꙋпѝ къ немꙋ̀ жена̀, а҆лава́стръ мѵ́ра и҆мꙋ́щи  тѧжкоцѣ́ннагѡ, и҆ возлива́ше на главꙋ̀ є҆гѡ̀  возлежа́щагѡ. Є҆мꙋ́же согласꙋ́етъ и҆ ма́ркъ,  глаго́лѧ ма́рк. ѯ҃г: бѣ́ же па́сха, и҆ ѻ҆прѣсно́цы  по двою̀ дню̀, и҆ сꙋ́щꙋ є҆мꙋ̀ въ виѳа́нїи въ домꙋ̀  сі́мѡна прокаже́ннагѡ возлежа́щꙋ, прїи́де жена̀: и҆  є҆ли̑ка по се́мъ. Прѧ́щїисѧ же и҆ глаго́лющїи, є҆ди́нꙋ  и҆ тꙋ́южде бы́ти, оу҆ четыре́хъ є҆ѵⷢ҇лі́стѡвъ женꙋ̀  пома́завшꙋю гдⷭ҇а мѵ́ромъ є҆ди́наго и҆ того́жде мнѧ́тъ  бы́ти сі́мѡна, фарїсе́а же и҆ прокаже́ннаго: є҆го́же и҆  ѻ҆тца̀ ла́зарѧ же и҆ се́стръ є҆гѡ̀ марі́и и҆ ма́рѳы,  бы́ти нѣ́цыи и҆зда́ша, и҆ є҆ди́нꙋ ве́черю и҆ тꙋ́южде,  и҆ то́йжде и҆ є҆ди́нъ до́мъ є҆гѡ̀, и҆́же въ виѳа́нїи,  оу҆ негѡ́же и҆ го́рница по́стлана оу҆гото́васѧ, и҆  та́инственнꙋю ве́черю бы́ти, не до́брѣ мнѧ́тъ. Сі́и (л.  ує҃і ѡ҆б.) бо двѣ̀ ве́чєри, внѣ̀ і҆ерⷭ҇ли́ма въ  виѳа́нїи бѣ́стѣ хрⷭ҇тꙋ̀ пре́жде шестѝ, и҆ пре́жде  двою̀ [ꙗ҆́коже рече́сѧ] дню̀ зако́нныѧ па́схи, є҆гда̀  и҆ жєны̀ мѵ́ра разли́чнѡ хрⷭ҇тꙋ̀ принесо́ша. Та́йнаѧ же  ве́черѧ, и҆ по́стланнаѧ го́рница, внꙋ́трь гра́да  і҆ерⷭ҇ли́ма бл҃гоꙋкраси́шасѧ, пре́жде є҆ди́нагѡ  зако́нныѧ па́схи и҆ стрⷭ҇ти хрⷭ҇то́вы днѐ. Ѻ҆́вїи  оу҆́бѡ въ домꙋ̀ невѣ́домагѡ человѣ́ка, ѻ҆́вїи же въ  домꙋ̀ [ꙗ҆́коже глаго́лютъ] напе́рсника и҆ оу҆ч҃нка̀  і҆ѡа́нна во ст҃о́мъ сїѡ́нѣ, и҆дѣ́же и҆ оу҆ченицы̀  стра́ха ра́ди і҆ꙋде́йска бѧ́хꙋ сокрове́ни, и҆ ѳѡмино̀  бы́сть ѡ҆сѧза́нїе по воскрⷭ҇нїи, и҆ ст҃а́гѡ дх҃а  прише́ствїе на пѧтьдесѧ́тницꙋ, и҆ и҆́наѧ нѣ̑каѧ  неизречє́ннаѧ и҆ та́инствєннаѧ соверши́шасѧ. Тѣ́мже  сїѐ оу҆́бѡ мни́тсѧ мѝ, и҆ и҆́стинѣ златоглаго́ливагѡ  па́че и҆звѣ́стнѣе бы́ти, ꙗ҆́кѡ двѣ̀ оу҆́бѡ сїѧ̀  жєны̀ вмѣнѧ́ютсѧ: є҆ди́на оу҆́бѡ, ꙗ҆́коже рече́сѧ  оу҆ трїе́хъ є҆ѵⷢ҇лі́стѡвъ, блꙋдни́ца сꙋ́щи и҆  грѣ́шница, на главꙋ̀ хрⷭ҇то́вꙋ мѵ́ро возлїѧ́вшаѧ: и҆на́ѧ  же оу҆ і҆ѡа́нна, марі́а сестра̀ ла́зарева, самѣ́мъ же  бж҃е́ствєннымъ нога́мъ хрⷭ҇тѡ́вымъ сїѐ прине́сшаѧ и҆  возлїѧ́вшаѧ. И҆ны̑ѧ оу҆́бѡ ꙗ҆̀же въ виѳа́нїи ве́чєри:  и҆́нꙋю же бы́ти та́йнꙋю. И҆ ꙗ҆́вственнѡ и҆ ѿ ѻ҆́ныхъ  по по́вѣсти ѡ҆ блꙋдни́цѣ се́й, оу҆ч҃нкѝ сп҃съ ко  гра́дꙋ посыла́етъ, оу҆гото́вати па́схꙋ. И҆ди́те,  глаго́лѧ, во гра́дъ ко ѻ҆́нсицѣ, и҆ рцы́те: оу҆чи́тель  глаго́летъ, оу҆ тебѐ сотворю̀ па́схꙋ со оу҆ченикѝ  мои́ми. И҆ па́ки: и҆ срѧ́щетъ вы̀ человѣ́къ,  скꙋде́льникъ воды̀ носѧ̀, и҆ то́й пока́жетъ ва́мъ  го́рницꙋ ве́лїю по́стланнꙋю, та́мѡ оу҆гото́вайте на́мъ.  Ѻ҆ни́ же ѿше́дше, глаго́летъ, ѡ҆брѣто́ша, ꙗ҆́коже  заповѣ́да и҆̀мъ, и҆ оу҆гото́ваша па́схꙋ, ꙗ҆́вѣ  зако́ннꙋю при две́рехъ сꙋ́щꙋю, ю҆́же и҆ прише́дъ совершѝ  со оу҆ч҃нкѝ, ꙗ҆́коже бж҃е́ственный златоꙋ́стъ  глаго́летъ. Та́же и҆ ве́чери быва́емой, сі́есть та́йной,  и҆ бж҃е́ственномꙋ оу҆мове́нїю посредѣ̀ содѣ́ѧнꙋ  бы́вшꙋ, па́ки возле́гъ, и҆ на́шꙋ предае́тъ па́схꙋ на  са́мой трапе́зѣ, ꙗ҆́коже ѧ҆зы́комъ златы́й і҆ѡа́ннъ  повѣствꙋ́етъ, и҆ сїѧ̑ оу҆́бѡ та́кѡ. Бж҃е́ственный же  і҆ѡа́ннъ, къ семꙋ̀ и҆ ма́ркъ, бж҃е́ственнїи є҆ѵⷢ҇лі́сти,  и҆ мѵ́ра ви́дъ приложи́ша, вѣ́рное сїѐ и҆менова́вше и҆  многоцѣ́нное. Возмнѣ́ша же пїстїко́нъ, сі́есть (л.  уѕ҃і) вѣ́рное нарещѝ, неле́стное же и҆  нерастворе́нное и҆ ввѣ́ренное въ чистотꙋ̀, не́гли же и҆  нарица́нїе бѣ̀ нѣ́кое сїѐ, и҆зрѧ́днѣйшагѡ и҆ пе́рвагѡ  мѵ́ра. прилага́етъ же ма́ркъ, ꙗ҆́кѡ и҆ сосꙋ́дъ сокрꙋшѝ  ѿ тща́нїѧ жена̀, а҆́ки тѣсновхо́дный, и҆́же и҆  а҆лава́стръ и҆менꙋ́етъ. Є҆́сть же се́й сосꙋ́дъ  стклѧ́ный, ꙗ҆́коже глаго́летъ сщ҃е́нный є҆пїфа́нїй,  без̾ рꙋкоѧ́ти сотворе́нный нѣ́кїѧ, и҆́же и҆ вѷкі́онъ  си́це глаго́летсѧ. Бѣ́ же мѵ́ро ѻ҆́ное сложе́нное ѿ  ви́дѡвъ оу҆́бѡ и҆ и҆́ныхъ мно́гихъ, па́че же ѿ си́хъ,  смѵ́рны, цвѣ́та кїнамѡ́ма бл҃гоꙋха́нна, сі́есть, тро́сти  а҆рѡма́тскїѧ, и҆ є҆ле́а. Но и҆́же оу҆́мнымъ мѵ́ромъ  пома́завыйсѧ хрⷭ҇тѐ бж҃е, находѧ́щихъ страсте́й  свободѝ, и҆ поми́лꙋй на́съ, ꙗ҆́кѡ є҆ди́нъ ст҃ъ и҆  чл҃вѣколю́бецъ, а҆ми́нь. 
Пѣ́снь и҃. 
[Р] І҆рмо́съ: Глаго́лъ мꙋчи́телевъ поне́же  превозмо́же, седмери́цею пе́щь разжже́нна бы́сть  и҆ногда̀: въ не́йже ѻ҆́троцы не ѡ҆пали́шасѧ, царе́во  попра́вше велѣ́нїе, но вопїѧ́хꙋ: всѧ̑ дѣла̀ гдⷭ҇нѧ  гдⷭ҇а по́йте, и҆ превозноси́те во всѧ̑ вѣ́ки. 
[А] И҆злива́ющи жена̀ мѵ́ро честно́е, влады́чню и҆  бж҃е́ственномꙋ стра́шномꙋ верхꙋ̀ хрⷭ҇тѐ, слѣдѡ́въ  твои́хъ пречⷭ҇тыхъ прикоснꙋ́сѧ, ѡ҆скверне́ныма дла́ньма,  и҆ вопїѧ́ше: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те во всѧ̑ вѣ́ки. 
[Д] Слеза́ми ѡ҆мыва́етъ но́зѣ, пови́ннаѧ  грѣхѡ́мъ, созда́вшагѡ, и҆ ѡ҆тира́етъ власы̀ свои́ми.  тѣ́мже въ житїѝ содѣ́ѧнныхъ не погрѣшѝ и҆збавле́нїѧ,  но вопїѧ́ше: всѧ̑ дѣла̀ гдⷭ҇нѧ гдⷭ҇а по́йте, и҆  превозноси́те во всѧ̑ вѣ́ки. 
[І] Сщ҃еннодѣ́йствꙋетсѧ и҆збавле́нїе  благонра́внѣй, ѿ сп҃си́тельныхъ оу҆тро́бъ же и҆  сле́зъ и҆сто́чника, въ не́мже и҆сповѣ́данїемъ  и҆змы́вшисѧ, не стыдѧ́шесѧ, но вопїѧ́ше: всѧ̑ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки. 
Та́же, Хва́лимъ, бл҃гослови́мъ: (л. уѕ҃і ѡ҆б.) 
И҆ па́ки і҆рмо́съ: Глаго́лъ мꙋчи́телевъ: 
Чⷭ҇тнѣ́йшꙋю, не пое́мъ. 
Пѣ́снь ѳ҃. 
[Ѱ] І҆рмо́съ: Дꙋша́ми чи́стыми, и҆ нескве́рными  оу҆стна́ми, прїиди́те возвели́чимъ нескве́рнꙋю, и҆  пречⷭ҇тꙋю мт҃рь є҆мманꙋ́илевꙋ, є҆́юже и҆з̾ неѧ̀ къ  рожде́нномꙋ приносѧ́ще мл҃твꙋ: пощадѝ дꙋ́шы на́шѧ  хрⷭ҇тѐ бж҃е, и҆ сп҃сѝ на́съ. 
[А] Неразꙋ́менъ ꙗ҆́вльсѧ, и҆ лꙋка́въ  ревноѡбра́зникъ, да́ръ достойнобж҃е́ственъ сло́вомъ  продае́тъ. и҆́мже до́лгъ разрѣши́сѧ грѣхѡ́въ, кра́дый  лю́тый і҆ꙋ́да любобж҃е́ственнꙋю бл҃года́ть: пощадѝ дꙋ́шы  на́шѧ хрⷭ҇тѐ бж҃е, и҆ сп҃сѝ на́съ. 
[Л] Глаго́летъ ше́дъ беззакѡ́ннымъ кнѧзє́мъ: что́  ми хо́щете да́ти, и҆ а҆́зъ хрⷭ҇та̀ ва́мъ и҆ско́маго  хотѧ́щымъ преда́мъ; присвое́нїе хрⷭ҇то́во і҆ꙋ́да  ѿри́нꙋвый зла́томъ: пощадѝ дꙋ́шы на́шѧ хрⷭ҇тѐ бж҃е,  и҆ сп҃сѝ на́съ. 
[Ѡ] Ѽ слѣпо́тнагѡ сребролю́бїѧ нечести́ве,  ѿѻнꙋ́дꙋже забве́нїе полꙋчи́лъ є҆сѝ, ꙗ҆́кѡ дꙋшѝ  ника́коже равностоѧ́теленъ мі́ръ, ꙗ҆́коже наꙋчи́лсѧ  є҆сѝ: ѿча́ѧнїемъ бо са́мъ себѐ оу҆дави́лъ є҆сѝ  вже́гсѧ преда́телю: пощадѝ дꙋ́шы на́шѧ хрⷭ҇тѐ бж҃е, и҆  сп҃сѝ на́съ. 
Та́же і҆рмо́съ: Дꙋша́ми чи́стыми, и҆ нескве́рными  оу҆стна́ми: 
Є҆ѯапостїла́рїй, три́жды, ꙗ҆́кѡ ѡ҆бы́чно: 
Черто́гъ тво́й ви́ждꙋ сп҃се мо́й оу҆краше́нный,  и҆ ѻ҆де́жды не и҆́мамъ, да вни́дꙋ во́нь, просвѣтѝ  ѻ҆дѣѧ́нїе дꙋшѝ моеѧ̀ свѣтода́вче, и҆ сп҃си́ мѧ. 
На хвали́техъ поста́вимъ стїхѝ д҃, и҆ пое́мъ сїѧ̑  самогла́сны, гла́съ а҃: 
Тебѐ дв҃ыѧ сн҃а, блꙋдни́ца позна́вши бг҃а,  глаго́лаше, въ пла́чи молѧ́щисѧ, ꙗ҆́кѡ сле́зъ достѡ́йнаѧ  содѣ́лавшаѧ: разрѣшѝ до́лгъ, ꙗ҆́коже и҆ а҆́зъ власы̀:  возлюбѝ лю́бѧщꙋю, (л. уз҃і) пра́веднѡ ненави́димꙋю, и҆  бли́зъ мытаре́й тебѐ проповѣ́мъ, бл҃годѣ́телю  чл҃вѣколю́бче. 
Многоцѣ́нное мѵ́ро, блꙋдни́ца смѣсѝ со  слеза́ми, и҆ и҆злїѧ̀ на пречⷭ҇тѣи но́зѣ твоѝ,  ѡ҆блобыза́ющи: ѻ҆́нꙋю а҆́бїе ѡ҆правда́лъ є҆сѝ, на́мъ  же проще́нїе да́рꙋй пострада́вый ѡ҆ на́съ, и҆ сп҃сѝ  на́съ. 
Є҆гда̀ грѣ́шнаѧ приноша́ше мѵ́ро, тогда̀  оу҆чени́къ соглаша́шесѧ пребеззакѡ́ннымъ. ѻ҆́ваѧ  оу҆́бѡ ра́довашесѧ, и҆стоща́ющи мѵ́ро многоцѣ́нное:  се́й же тща́шесѧ прода́ти безцѣ́ннаго. сїѧ̀ влⷣкꙋ  познава́ше, а҆ се́й ѿ влⷣки разлꙋча́шесѧ. сїѧ̀  свобожда́шесѧ, а҆ і҆ꙋ́да ра́бъ быва́ше врагꙋ̀. лю́то  є҆́сть лѣ́ность, ве́лїе покаѧ́нїе: є҆́же мнѣ̀ да́рꙋй  сп҃се, пострада́вый ѡ҆ на́съ, и҆ сп҃сѝ на́съ. 
Ѽ і҆ꙋ́дина ѡ҆каѧ́нства! зрѧ́ше блꙋдни́цꙋ  цѣлꙋ́ющꙋю стѡпы̀, и҆ оу҆мышлѧ́ше ле́стїю преда́нїѧ  цѣлова́нїе. ѻ҆́наѧ власы̀ разрѣшѝ, а҆ се́й ꙗ҆́ростїю  вѧза́шесѧ, носѧ̀ вмѣ́стѡ мѵ́ра ѕлосмра́днꙋю ѕло́бꙋ:  за́висть бо не вѣ́сть предпочита́ти поле́зное. ѽ  і҆ꙋ́дина ѻ҆каѧ́нства! ѿ негѡ́же и҆зба́ви бж҃е, дꙋ́шы  на́шѧ. 
Сла́ва, гла́съ в҃: Грѣ́шнаѧ течѐ къ мѵ́рꙋ,  кꙋпи́ти многоцѣ́нное мѵ́ро, є҆́же пома́зати  бл҃годѣ́телѧ, и҆ мѷропрода́телю вопїѧ́ше: Да́ждь мѝ  мѵ́ро, да пома́жꙋ и҆ а҆́зъ ѡ҆чи́стившаго всѧ̑ моѧ̑  грѣхѝ. 
И҆ ны́нѣ, гла́съ ѕ҃: Погрꙋже́ннаѧ грѣхо́мъ,  ѡ҆брѣ́те тѧ̀ приста́нище сп҃се́нїѧ, ви́ждь и҆ мѵ́ра со  слеза́ми растворѧ́ющꙋю, тебѣ̀ вопїѧ́ше: ви́ждь  согрѣша́ющихъ покаѧ́нїѧ ѡ҆жида́ѧй. но влⷣко сп҃си́ мѧ  ѿ волны̀ грѣхо́вныѧ, вели́кїѧ ра́ди твоеѧ̀ млⷭ҇ти. 
На стїхо́внѣ стїхи̑ры самогла́сны, гла́съ: ѕ҃. 
Дне́сь хрⷭ҇то́съ прихо́дитъ въ до́мъ фарїсе́овъ,  и҆ жена̀ грѣ́шница пристꙋпи́вши къ нога́мъ, валѧ́шесѧ  вопїю́щи: (л. уз҃і ѡ҆б.) ви́ждь погрꙋже́ннꙋю грѣхо́мъ,  ѿча́ѧннꙋю дѣѧ́нїй ра́ди, негнꙋша́емꙋю ѿ твоеѧ̀  бл҃гости: и҆ да́ждь мѝ гдⷭ҇и ѡ҆ставле́нїе ѕлы́хъ, и҆  сп҃си́ мѧ. 
Сті́хъ: И҆спо́лнихомсѧ заꙋ́тра млⷭ҇ти твоеѧ̀,  гдⷭ҇и: 
Прострѐ блꙋдни́ца власы̀ тебѣ̀ влⷣцѣ, прострѐ  і҆ꙋ́да рꙋ́цѣ беззакѡ́ннымъ: ѻ҆́ва оу҆́бѡ прїѧ́ти  ѻ҆ставле́нїе, ѻ҆́въ же взѧ́ти сре́бреники. тѣ́мже  тебѣ̀ вопїе́мъ про́даномꙋ и҆ свобо́ждшемꙋ на́съ: гдⷭ҇и  сла́ва тебѣ̀. 
Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на  на́съ: 
Пристꙋпѝ жена̀ ѕлосмра́днаѧ и҆ ѡ҆скверне́наѧ,  сле́зы пролива́ющи, лю́бѧщи сп҃се, стра́сть  и҆сповѣ́дающи: ка́кѡ воззрю̀ къ тебѣ̀ влⷣцѣ; са́мъ бо  прише́лъ є҆сѝ сп҃стѝ блꙋдни́цꙋ: и҆з̾ глꙋбины̀  оу҆ме́ршꙋю мѧ̀ воскресѝ, и҆́же ла́зарѧ воздви́гнꙋвый  и҆з̾ гро́ба четверодне́вна: прїими́ мѧ ѻ҆каѧ́ннꙋю  гдⷭ҇и, и҆ сп҃си́ мѧ. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ: 
Ѿча́ѧннаѧ житїѧ̀ ра́ди, и҆ оу҆вѣ́домаѧ нра́ва  ра́ди, мѵ́ра носѧ́щаѧ пристꙋпѝ тебѣ̀ вопїю́щи: да не  ѿве́ржеши менѐ блꙋ́днꙋю, роди́выйсѧ ѿ дв҃ы: да не  пре́зриши моѧ̑ сле́зы ра́досте а҆́гг҃лѡвъ. но прїими́ мѧ  ка́ющꙋюсѧ, ю҆́же не ѿри́нꙋлъ є҆сѝ согрѣша́ющꙋю  гдⷭ҇и, вели́кїѧ ра́ди твоеѧ̀ млⷭ҇ти. 
Сла́ва, и҆ ны́нѣ, самогла́сенъ, гла́съ и҃: 
Творе́нїе кассїа́ны и҆́нокини. 
Гдⷭ҇и, ꙗ҆́же во мнѡ́гїѧ грѣхѝ впа́дшаѧ жена̀,  твоѐ ѡ҆щꙋти́вшаѧ бж҃ество̀, мѷроно́сицы взе́мши чи́нъ,  рыда́ющи мѵ́ро тебѣ̀ пре́жде погребе́нїѧ прино́ситъ:  оу҆вы̀ мнѣ̀ глаго́лющи! ꙗ҆́кѡ но́щь мнѣ̀ є҆́сть  разжже́нїе блꙋда̀ невоздержа́нна, мра́чное же и҆  безлꙋ́нное раче́нїе грѣха̀. прїимѝ моѧ̑ и҆сто́чники  сле́зъ, и҆́же (л. уи҃і) ѻ҆блака́ми производѧ́й мо́рѧ  во́дꙋ. приклони́сѧ къ мои̑мъ воздыха́нїємъ сердє́чнымъ,  приклони́вый нб҃са̀ неизрече́ннымъ твои́мъ и҆стоща́нїемъ:  да ѡ҆блобыжꙋ̀ пречи́стѣи твоѝ но́зѣ, и҆ ѡ҆трꙋ̀ сїѧ̑  па́ки главы̀ моеѧ̀ власы̀, и҆́хже въ раѝ є҆́ѵа, по  полꙋ́дни, шꙋ́момъ оу҆́шы ѡ҆гласи́вши, стра́хомъ скры́сѧ.  грѣхѡ́въ мои́хъ мно́жєства, и҆ сꙋде́бъ твои́хъ бє́здны  кто̀ и҆зслѣ́дитъ; дꙋшеспа́сче сп҃се мо́й. да мѧ̀ твою̀  рабꙋ̀ не пре́зриши, и҆́же безмѣ́рнꙋю и҆мѣ́ѧй млⷭ҇ть. 
И҆ а҆́бїе, Бл҃го є҆́сть: Трист҃о́е съ  покло́ны, и҆ ча́съ а҃-й без̾ стїхосло́вїѧ: Быва́ютъ же  и҆ покло́ны по чи́нꙋ и҆́хъ. И҆ лїті́а. И҆ ѿпꙋ́стъ. И҆  про́чее ꙗ҆́коже пре́жде оу҆каза́сѧ въ понедѣ́льникъ  вели́кїй. 
На ѕ҃-мъ часѣ̀ тропа́рь прⷪ҇ро́чества, гла́съ и҃: 
Дне́сь лꙋка́вое собра́сѧ со́нмище, и҆ на тѧ̀  тщє́тнаѧ поꙋчи́шасѧ. дне́сь ѿ согла́сїѧ оу҆давле́нїе  і҆ꙋ́да ѡ҆брꙋча́етъ, каїа́фа же нево́лею и҆сповѣ́дꙋетъ:  ꙗ҆́кѡ є҆ди́нъ за всѣ́хъ воспрїе́млеши сме́рть во́лею,  и҆зба́вителю на́шъ хрⷭ҇тѐ бж҃е, сла́ва тебѣ̀. 
Прокі́менъ, ѱало́мъ рл҃г, гла́съ д҃:  Бл҃гослови́тъ тѧ̀ гдⷭ҇ь ѿ сїѡ́на, сотвори́вый нб҃о и҆  зе́млю. Сті́хъ: Сѐ ны́нѣ бл҃гослови́те гдⷭ҇а всѝ  рабѝ гдⷭ҇ни. 
Прⷪ҇ро́чества і҆езекі́илева чте́нїе. [Глава̀ в҃, ст.  г҃- і҃, глава̀ г҃, ст. а҃-г҃.] 
Речѐ гдⷭ҇ь ко мнѣ̀: сы́не человѣ́чь, послю́ тѧ  а҆́зъ къ до́мꙋ і҆и҃левꙋ, ѡ҆горчева́ющымъ мѧ̀, и҆̀же  ѡ҆горчи́ша мѧ̀, са́ми и҆ ѻ҆тцы̀ и҆́хъ ѿверго́шасѧ  менѐ до дне́шнѧгѡ днѐ. И҆ сы́нове жестоколи́чнїи, и҆  твердосерде́чнїи: а҆́зъ послю́ тѧ къ тѣ̑мъ, и҆ рече́ши  къ ни̑мъ: та́кѡ глаго́летъ а҆дѡнаі̀ гдⷭ҇ь. А҆́ще оу҆́бѡ  оу҆слы́шатъ и҆лѝ оу҆боѧ́тсѧ: занѐ до́мъ ѡ҆горчева́ѧй  є҆́сть, и҆ позна́ютъ, (л. уи҃і ѡ҆б.) ꙗ҆́кѡ прⷪ҇ро́къ  є҆сѝ ты̀ посредѣ̀ и҆̀хъ. И҆ ты̀ сы́не человѣ́чь, да  не оу҆бои́шисѧ и҆́хъ, ни оу҆жаса́йсѧ ѿ лица̀ и҆́хъ:  занѐ разсвирѣ́пѣютъ и҆ ѡ҆бы́дꙋтъ тѧ̀ ѻ҆́крестъ,  посреди́ бо скорпі́євъ ты̀ живе́ши: слове́съ и҆́хъ не  оу҆бо́йсѧ, и҆ ѿ лица̀ и҆́хъ не оу҆жаса́йсѧ, занѐ  до́мъ ѡ҆горчева́ѧй є҆́сть. И҆ возглаго́леши словеса̀  моѧ̑ къ ни̑мъ: а҆́ще оу҆́бѡ оу҆слы́шатъ, и҆лѝ  оу҆боѧ́тсѧ, занѐ до́мъ прогнѣ́ваѧй є҆́сть. И҆ ты̀  сы́не человѣ́чь послꙋ́шай глаго́лющагѡ къ тебѣ̀, не  бꙋ́ди ѡ҆горчева́ѧй, ꙗ҆́коже до́мъ преѡгорчева́ѧй:  ѿве́рзи оу҆ста̀ твоѧ̑, и҆ снѣ́ждь, ꙗ҆́же а҆́зъ даю̀  тебѣ̀. И҆ ви́дѣхъ, и҆ сѐ рꙋка̀ просте́рта ко мнѣ̀, и҆  въ не́й сви́токъ кни́жный. И҆ развѝ є҆го̀ предо мно́ю,  и҆ въ то́мъ пи̑сана бы́ша прє́днѧѧ и҆ за̑днѧѧ: и҆  впи́сано бѧ́ше въ не́мъ рыда́нїе, и҆ жа́лость, и҆ го́ре.  И҆ речѐ ко мнѣ̀: сы́не человѣ́чь, снѣ́ждь сви́токъ  се́й, и҆ и҆дѝ, и҆ рцы̀ сынѡ́мъ і҆и҃лєвымъ. И҆  ѿверзо́хъ оу҆ста̀ моѧ̑, и҆ напита́ мѧ сви́ткомъ си́мъ.  И҆ речѐ ко мнѣ̀: сы́не человѣ́чь, оу҆ста̀ твоѧ̑  снѣдѧ́тъ, и҆ чре́во твоѐ насы́титсѧ сви́тка сегѡ̀  да́ннагѡ тебѣ̀: и҆ снѣдо́хъ є҆го̀, и҆ бы́сть во  оу҆стѣ́хъ мои́хъ ꙗ҆́кѡ ме́дъ сла́докъ. 
Прокі́менъ, ѱало́мъ рл҃д, гла́съ ѕ҃: Боѧ́щїисѧ  гдⷭ҇а, бл҃гослови́те гдⷭ҇а. Сті́хъ: Хвали́те и҆́мѧ  гдⷭ҇не, хвали́те рабѝ гдⷭ҇а. 
Чте́нїе є҆ѵⷢ҇лїа. И҆ по чи́нꙋ трист҃о́е съ покло́ны  и҆ ѿдае́мъ стїхосло́вїе часѡ́въ. Девѧ́тый же ча́съ  начина́емъ ѿ трист҃а́гѡ: въ не́мже и҆ послѣ́днее  быва́етъ чте́нїе ѿ є҆ѵⷢ҇лїа. Та́же глаго́лемъ: Не  преда́ждь на́съ: Трист҃о́е съ покло́ны. Та́кожде и҆  бл҃жє́нны. Творѧ́ще и҆ ѻ҆бы̑чныѧ покло́ны. Глаго́лемъ  же и҆ конда́къ вели́кїѧ среды̀, и҆ хра́ма ст҃а́гѡ, и҆лѝ  ст҃ы́ѧ. Сла́ва, Со ст҃ы́ми оу҆поко́й: И҆ ны́нѣ,  хра́ма, бцⷣы. А҆́ще же нѝ, глаго́лемъ:  Предста́тельство хрⷭ҇тїа́нъ: Гдⷭ҇и поми́лꙋй, м҃,  и҆ г҃ вели̑кїѧ покло́ны, (л. уѳ҃і) и҆ в҃і ма̑лыѧ.  Трист҃о́е: и҆ покло́ны г҃. Гдⷭ҇и поми́лꙋй, в҃і.  и҆ мл҃тва: Всест҃а́ѧ трⷪ҇це: Та́же, Досто́йно  є҆́сть: Сла́ва, и҆ ны́нѣ: и҆ вмѣ́стѡ ѿпꙋ́ста  глаго́летъ настоѧ́тель мл҃твꙋ: Влⷣко многомлⷭ҇тиве:  всю̀ до конца̀. Се́й же глаго́лемѣй мы̀ ни́цъ па́дше  на зе́млю, мо́лимсѧ. И҆ по и҆сполне́нїи тоѧ̀, на́мъ  воста́вшымъ, преклонѧ́етсѧ и҆ то́й са́мъ къ бра́тїи, и҆  про́ситъ проще́нїѧ, глаго́лѧ: Бл҃гослови́те ѻ҆тцы̀  ст҃і́и, и҆ прости́те мѝ грѣ́шномꙋ, ꙗ҆̀же согрѣши́хъ  во все́й жи́зни мое́й, и҆ во все́й ст҃ѣ́й  четыредесѧ́тницѣ, сло́вомъ, дѣ́ломъ, помышле́нїемъ, и҆  всѣ́ми мои́ми чꙋ́вствы. Бра́тїѧмъ же ѿвѣща́вшымъ:  Бг҃ъ да прости́тъ тѝ честны́й ѻ҆́тче. Та́же  прихо́дѧтъ и҆ бра́тїѧ два̀ два̀, про́сѧтъ подо́бнѣ и҆  ті́и проще́нїѧ, глаго́люще: Прости́ мѧ ѻ҆́тче ст҃ы́й:  и҆ про́чее, ꙗ҆́коже вы́ше писа́сѧ. И҆ прїе́мше  проще́нїе, и҆́демъ въ кє́ллїи на́шѧ, и҆ молчи́мъ до  часа̀ вече́рнѧгѡ. Въ собо́рныхъ же хра́мѣхъ и҆  прихо́дскихъ росхо́дъ не быва́етъ: но по проще́нїи  трезво́нъ въ дво́и. 
Во ст҃ꙋ́ю и҆ вели́кꙋю сре́дꙋ ве́чера, 
во свѣти́льничное, ѻ҆бы́чное стїхосло́вїе ѿ  трист҃а́гѡ без̾ покло́нѡвъ. Стїхосло́вимъ же, и҆ Ко  гдⷭ҇ꙋ внегда̀ скорбѣ́ти мѝ: без̾ покло́нѡвъ. На  Гдⷭ҇и воззва́хъ, поста́вимъ стїхѡ́въ і҃ и҆ пое́мъ  самогла́сны, гла́съ а҃: 
Тебѐ дв҃ыѧ сн҃а, блꙋдни́ца позна́вши бг҃а,  глаго́лаше, въ пла́чи молѧ́щисѧ, ꙗ҆́кѡ сле́зъ достѡ́йнаѧ  содѣ́лавшаѧ: разрѣшѝ до́лгъ, ꙗ҆́коже и҆ а҆́зъ власы̀:  возлюбѝ лю́бѧщꙋю, пра́веднѡ ненави́димꙋю, и҆ бли́зъ  мытаре́й тебѐ проповѣ́мъ, бл҃годѣ́телю чл҃вѣколю́бче.  (л. уѳ҃і ѡ҆б.) 
Многоцѣ́нное мѵ́ро блꙋдни́ца смѣсѝ со слеза́ми,  и҆ и҆злїѧ̀ на пречⷭ҇тѣи но́зѣ твоѝ, ѡ҆блобыза́ющи:  ѻ҆́нꙋю а҆́бїе ѡ҆правда́лъ є҆сѝ, на́мъ же проще́нїе  да́рꙋй, пострада́вый ѡ҆ на́съ, и҆ сп҃сѝ на́съ. 
Є҆гда̀ грѣ́шнаѧ приноша́ше мѵ́ро, тогда̀  оу҆чени́къ соглаша́шесѧ пребеззакѡ́ннымъ. ѻ҆́ваѧ  оу҆́бѡ ра́довашесѧ, и҆стоща́ющи мѵ́ро многоцѣ́нное:  се́й же тща́шесѧ прода́ти безцѣ́ннаго. сїѧ̀ влⷣкꙋ  познава́ше, а҆ се́й ѿ влⷣки разлꙋча́шесѧ. сїѧ̀  свобожда́шесѧ, а҆ і҆ꙋ́да ра́бъ быва́ше врагꙋ̀. лю́то  є҆́сть лѣ́ность, ве́лїе покаѧ́нїе: є҆́же мнѣ̀ да́рꙋй  сп҃се, пострада́вый ѡ҆ на́съ, и҆ сп҃сѝ на́съ. 
Ѽ і҆ꙋ́дина ѻ҆каѧ́нства! зрѧ́ше блꙋдни́цꙋ  цѣлꙋ́ющꙋю стѡпы̀, и҆ оу҆мышлѧ́ше ле́стїю, преда́нїѧ  цѣлова́нїе ѻ҆́наѧ власы̀ разрѣшѝ, а҆ се́й ꙗ҆́ростїю  вѧза́шесѧ, носѧ̀ вмѣ́стѡ мѵ́ра ѕлосмра́днꙋю ѕло́бꙋ:  за́висть бо не вѣ́сть предпочита́ти поле́зное. ѽ  і҆ꙋ́дина ѻ҆каѧ́нства, ѿ негѡ́же и҆зба́ви бж҃е, дꙋ́шы  на́шѧ. 
Гла́съ в҃: Грѣ́шнаѧ течѐ къ мѵ́рꙋ, кꙋпи́ти  многоцѣ́нное мѵ́ро, є҆́же пома́зати бл҃годѣ́телѧ, и҆  мѷропрода́телю вопїѧ́ше: да́ждь мѝ мѵ́ро, да пома́жꙋ и҆  а҆́зъ ѡ҆чи́стившаго всѧ̑ моѧ̑ грѣхѝ. 
Гла́съ ѕ҃: Погрꙋже́наѧ грѣхо́мъ, ѡ҆брѣ́те тѧ̀  приста́нище сп҃се́нїѧ, ви́ждь и҆ мѵ́ра со слеза́ми  растворѧ́ющꙋю, тебѣ̀ вопїѧ́ше: ви́ждь, согрѣша́ющихъ  покаѧ́нїѧ ѡ҆жида́ѧй: но влⷣко сп҃си́ мѧ ѿ волны̀  грѣхо́вныѧ, вели́кїѧ ра́ди твоеѧ̀ млⷭ҇ти. 
Дне́сь хрⷭ҇то́съ прихо́дитъ въ до́мъ фарїсе́овъ,  и҆ жена̀ грѣ́шница пристꙋпи́вши къ нога́мъ, валѧ́шесѧ  вопїю́щи: ви́ждь погрꙋже́ннꙋю грѣхо́мъ, ѿча́ѧннꙋю  дѣѧ́нїй ра́ди, негнꙋша́емꙋю ѿ твоеѧ̀ бл҃гости, и҆  да́ждь мѝ гдⷭ҇и ѡ҆ставле́нїе ѕлы́хъ, и҆ сп҃си́ мѧ. (л.  у҃к) 
Прострѐ блꙋдни́ца власы̀ тебѣ̀ влⷣцѣ, прострѐ  і҆ꙋ́да рꙋ́цѣ беззакѡ́ннымъ: ѻ҆́ва оу҆́бѡ прїѧ́ти  ѡ҆ставле́нїе, ѻ҆́въ же взѧ́ти сре́бреники. тѣ́мже  тебѣ̀ вопїе́мъ про́даномꙋ, и҆ свобо́ждшемꙋ на́съ: гдⷭ҇и  сла́ва тебѣ̀. 
Пристꙋпѝ жена̀ ѕлосмра́днаѧ и҆ ѡ҆скверне́наѧ,  сле́зы пролива́ющи, лю́бѧщи сп҃се, стра́сть  и҆сповѣ́дающи: ка́кѡ воззрю̀ къ тебѣ̀ влⷣцѣ; са́мъ бо  прише́лъ є҆сѝ спастѝ блꙋдни́цꙋ: и҆з̾ глꙋбины̀  оу҆ме́ршꙋю мѧ̀ воскресѝ, и҆́же ла́зарѧ воздви́гнꙋвый  и҆з̾ гро́ба четверодне́вна: прїими́ мѧ ѻ҆каѧ́ннꙋю  гдⷭ҇и, и҆ сп҃си́ мѧ. 
Ѿча́ѧннаѧ житїѧ̀ ра́ди, и҆ оу҆вѣ́домаѧ нра́ва  ра́ди, мѵ́ра носѧ́щаѧ пристꙋпѝ тебѣ̀ вопїю́щи: да не  ѿве́ржеши менѐ блꙋ́днꙋю, роди́выйсѧ ѿ дв҃ы, да не  пре́зриши моѧ̑ сле́зы, ра́досте а҆́гг҃лѡвъ, но прїими́ мѧ  ка́ющꙋюсѧ, ю҆́же не ѿри́нꙋлъ є҆сѝ согрѣша́ющꙋю  гдⷭ҇и, вели́кїѧ ра́ди твоеѧ̀ млⷭ҇ти. 
Сла́ва, и҆ ны́нѣ, гла́съ и҃. Творе́нїе кассїа́ны  и҆́нокини. 
Гдⷭ҇и, ꙗ҆́же во мнѡ́гїѧ грѣхѝ впа́дшаѧ жена̀,  твоѐ ѡ҆щꙋти́вшаѧ бж҃ество̀, мѷроно́сицы взе́мши чи́нъ,  рыда́ющи мѵ́ро тебѣ̀ пре́жде погребе́нїѧ прино́ситъ:  оу҆вы̀ мнѣ̀, глаго́лющи, ꙗ҆́кѡ но́щь мнѣ̀ є҆́сть  разжже́нїе блꙋда̀ невоздержа́нна, мра́чное же и҆  безлꙋ́нное раче́нїе грѣха̀. прїимѝ моѧ̑ и҆сто́чники  сле́зъ, и҆́же ѻ҆блака́ми производѧ́й мо́рѧ во́дꙋ.  приклони́сѧ къ мои̑мъ воздыха́нїємъ сердє́чнымъ,  приклони́вый нб҃са̀, неизрече́ннымъ твои́мъ  и҆стоща́нїемъ, да ѡ҆блобыжꙋ̀ пречⷭ҇тѣи твоѝ но́зѣ, и҆  ѡ҆трꙋ̀ сїѧ̑ па́ки главы̀ моеѧ̀ власы̀: и҆́хже въ раѝ  є҆́ѵа, по полꙋ́дни, шꙋ́момъ оу҆́шы ѡ҆гласи́вши,  стра́хомъ скры́сѧ. грѣхѡ́въ мои́хъ мно́жєства, и҆  сꙋде́бъ твои́хъ бє́здны кто̀ и҆зслѣ́дитъ; дꙋшеспа́сче  мо́й, да мѧ̀ твою̀ рабꙋ̀ не пре́зриши, и҆́же безмѣ́рнꙋю  и҆мѣ́ѧй млⷭ҇ть. (л. у҃к ѡ҆б.) 
Вхо́дъ со є҆ѵⷢ҇лїемъ. Свѣ́те ти́хїй: 
Прокі́менъ, ѱало́мъ рл҃є, гла́съ д҃:  И҆сповѣ́дайтесѧ бг҃ꙋ нбⷭ҇номꙋ, ꙗ҆́кѡ бл҃гъ, ꙗ҆́кѡ въ  вѣ́къ млⷭ҇ть є҆гѡ̀. Сті́хъ: И҆сповѣ́дайтесѧ бг҃ꙋ  богѡ́въ, ꙗ҆́кѡ въ вѣ́къ млⷭ҇ть є҆гѡ̀. 
И҆схо́да чте́нїе. [Глава̀ в҃, ст. а҃і-к҃в.] 
Бы́сть во дни̑ мнѡ́гїѧ ѻ҆́ны, вели́къ бы́въ  мѡѷсе́й, и҆зы́де къ бра́тїѧмъ свои̑мъ сынѡ́мъ  і҆и҃лєвымъ: разꙋмѣ́въ же болѣ́знь и҆́хъ, ви́дѣ  человѣ́ка є҆гѵ́птѧнина бїю́ща нѣ́коего є҆вре́анина  ѿ бра́тїи є҆гѡ̀ сынѡ́въ і҆и҃левыхъ. Ѡ҆бозрѣ́всѧ же  сѣ́мѡ и҆ ѻ҆ва́мѡ, никого́же ви́дѣ: и҆ порази́въ  є҆гѵ́птѧнина, скры̀ є҆го̀ въ песцѣ̀. И҆зше́дъ же во  вторы́й де́нь, ви́дѣ два̀ мꙋ̑жа є҆вре́анина бїю́щыѧсѧ,  и҆ глаго́ла ѡ҆би́дѧщемꙋ: чесѡ̀ ра́ди ты̀ бїе́ши  и҆́скреннѧго; Ѻ҆́нъ же речѐ: кто́ тѧ поста́ви кнѧ́зѧ и҆  сꙋдїю̀ над̾ на́ми; є҆да̀ оу҆би́ти мѧ̀ ты̀ хо́щеши,  и҆́мже ѡ҆́бразомъ оу҆би́лъ є҆сѝ вчера̀ є҆гѵ́птѧнина;  оу҆боѧ́сѧ же мѡѷсе́й, и҆ речѐ: а҆́ще си́це ꙗ҆вле́нъ  бы́сть глаго́лъ се́й; оу҆слы́ша же фараѡ́нъ глаго́лъ  се́й, и҆ и҆ска́ше оу҆би́ти мѡѷсе́а. ѿи́де же мѡѷсе́й  ѿ лица̀ фараѡ́нова, и҆ всели́сѧ въ землѝ мадїа́мстѣй:  прише́дъ же въ зе́млю мадїа́мскꙋю, сѣ́де при кла́дѧзѣ.  Свѧще́нникꙋ же мадїа́мскомꙋ бѣ́ша се́дмь дще́рей  пасꙋ́щихъ ѻ҆́вцы ѻ҆тца̀ своегѡ̀ і҆ѡѳо́ра: прише́дше же  че́рпахꙋ, до́ндеже напо́лниша кѡры́та, напои́ти ѻ҆́вцы  ѻ҆тца̀ своегѡ̀ і҆ѡѳо́ра. Прише́дше же па́стырїе  и҆згна́ша ѧ҆̀: воста́въ же мѡѷсе́й и҆зба́ви и҆̀хъ, и҆  налїѧ̀ и҆̀мъ, и҆ напоѝ ѻ҆́вцы и҆́хъ. Прїидо́ша же къ  рагꙋи́лꙋ ѻ҆тцꙋ̀ своемꙋ̀, ѻ҆́нъ же речѐ и҆̀мъ: что̀  ꙗ҆́кѡ оу҆скори́сте прїитѝ дне́сь; Ѻ҆́ныѧ же реко́ша:  человѣ́къ є҆гѵ́птѧнинъ и҆зба́ви на́съ ѿ па́стырей, и҆  наче́рпа на́мъ, и҆ напоѝ ѻ҆́вцы на́шѧ. Ѻ҆́нъ же речѐ  дще́ремъ свои̑мъ: (л. ук҃а ѡ҆б.) и҆ гдѣ̀ є҆́сть; и҆  вскꙋ́ю си́це ѡ҆ста́висте человѣ́ка; призови́те оу҆̀бо  є҆го̀, да ꙗ҆́стъ хлѣ́бъ. Всели́сѧ же мѡѷсе́й оу҆  человѣ́ка: и҆ дадѐ сепфѡ́рꙋ дще́рь свою̀ мѡѷсе́ю въ  женꙋ̀. Во чре́вѣ же заче́нши жена̀, родѝ сы́на, и҆  наречѐ мѡѷсе́й и҆́мѧ є҆мꙋ̀, гирса́мъ, глаго́лѧ: ꙗ҆́кѡ  пришле́цъ є҆́смь въ землѝ чꙋжде́й. є҆ще́ же заче́нши  родѝ сы́на втора́го, и҆ наречѐ и҆́мѧ є҆мꙋ̀  є҆лїезе́ръ, глаго́лѧ: бг҃ъ бо ѻ҆тца̀ моегѡ̀ помо́щникъ  мо́й, и҆ и҆зба́ви мѧ̀ и҆з̾ рꙋкѝ фараѡ́новы. 
Прокі́менъ, ѱало́мъ рл҃з, гла́съ д҃: Гдⷭ҇и,  млⷭ҇ть твоѧ̀ во вѣ́къ, дѣ́лъ рꙋкꙋ̀ твоє́ю не пре́зри.  Сті́хъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ  мои́мъ, и҆ пред̾ а҆́гг҃лы воспою̀ тебѣ̀. 
І҆́ѡва чте́нїе. [Глава̀ в҃, ст. а҃-і҃.] 
Бы́сть ꙗ҆́кѡ де́нь се́й, и҆ прїидо́ша а҆́гг҃ли  бж҃їи предста́ти пред̾ гдⷭ҇емъ: и҆ дїа́волъ прїи́де  посредѣ̀ и҆́хъ предста́ти пред̾ гдⷭ҇емъ. И҆ речѐ гдⷭ҇ь  дїа́волꙋ: ѿкꙋ́дꙋ ты̀ грѧде́ши; тогда̀ речѐ дїа́волъ  пред̾ гдⷭ҇емъ: проше́дъ поднебе́снꙋю, и҆ ѡ҆бше́дъ всю̀  зе́млю, прїидо́хъ. И҆ речѐ гдⷭ҇ь къ дїа́волꙋ: внѧ́лъ ли  є҆сѝ оу҆́бѡ [мы́слїю твое́ю] рабꙋ̀ моемꙋ̀ і҆́ѡвꙋ;  ꙗ҆́кѡ нѣ́сть такова̀ ѿ сꙋ́щихъ на землѝ: человѣ́къ  неѕло́бивъ, и҆́стиненъ, непоро́ченъ, бг҃очести́въ,  оу҆далѧ́ѧйсѧ ѿ всѧ́кагѡ ѕла̀, є҆ще́ же придержи́тсѧ  неѕло́бїѧ: ты́ же ре́клъ є҆сѝ и҆мѣ̑нїѧ є҆гѡ̀  погꙋби́ти вотщѐ. Ѿвѣща́въ же дїа́волъ гдⷭ҇ви, речѐ:  ко́жꙋ за ко́жꙋ, и҆ всѧ̑ є҆ли̑ка и҆́мать человѣ́къ,  да́стъ за дꙋ́шꙋ свою̀. Ѻ҆ба́че послѝ рꙋ́кꙋ твою̀, и҆  косни́сѧ косте́мъ є҆гѡ̀, и҆ пло́ти є҆гѡ̀, а҆́ще не въ  лице́ тѧ бл҃гослови́тъ. Рече́ же гдⷭ҇ь дїа́волꙋ: сѐ  предаю́ ти є҆го̀, то́кмѡ дꙋ́шꙋ є҆гѡ̀ соблюдѝ. И҆зы́де  же дїа́волъ ѿ лица̀ гдⷭ҇нѧ, и҆ поразѝ і҆́ѡва гно́емъ  лю́тымъ ѿ но́гъ да́же до главы̀. И҆ взѧ̀ [і҆́ѡвъ]  чре́пъ, да (л. ук҃а ѡ҆б.) ѡ҆строга́етъ гно́й сво́й, и҆  то́й сѣдѧ́ше на гно́ищи внѣ̀ гра́да. Вре́мени же мно́гꙋ  минꙋ́вшꙋ, речѐ къ немꙋ̀ жена̀ є҆гѡ̀ глаго́лющи:  доко́лѣ терпи́ши, сѐ пождꙋ̀ вре́мѧ є҆щѐ ма́ло, ча́ющи  наде́жди сп҃се́нїѧ моегѡ̀. се́ бо потреби́сѧ ѿ землѝ  па́мѧть твоѧ̀, сы́нове твоѝ и҆ дщє́ри, моегѡ̀ чре́ва  болѣ̑зни и҆ трꙋды̀, и҆́миже вотщѐ трꙋди́хсѧ съ  болѣ́зньми: ты́ же са́мъ въ гноѝ черве́й сѣди́ши,  ѡ҆бнощева́ѧ внѣ̀ без̾ покро́ва, и҆ а҆́зъ скита́ющисѧ и҆  слꙋжа́щи, мѣ́сто ѿ мѣ́ста преходѧ́щи, и҆ до́мъ ѿ  до́мꙋ, ѡ҆жида́ющи со́лнца, когда̀ за́йдетъ, да почі́ю ѿ  трꙋдѡ́въ мои́хъ, и҆ ѿ болѣ́зней, ꙗ҆̀же мѧ̀ ны́нѣ  ѡ҆бдержа́тъ. но рцы̀ глаго́лъ нѣ́кїй ко гдⷭ҇ꙋ, и҆  оу҆мрѝ. Ѻ҆́нъ же воззрѣ́въ речѐ къ не́й: вскꙋ́ю  ꙗ҆́кѡ є҆ди́на ѿ безꙋ́мныхъ же́нъ возглаго́лала  є҆сѝ; а҆́ще блага̑ѧ прїѧ́хомъ ѿ рꙋкѝ гдⷭ҇ни, ѕлы́хъ  ли не стерпи́мъ; во всѣ́хъ си́хъ приключи́вшихсѧ є҆мꙋ̀,  ничи́мже согрѣшѝ і҆́ѡвъ оу҆стна́ма пред̾ бг҃омъ, [и҆  не дадѐ безꙋ́мїѧ бг҃ꙋ]. 
Та́же, Да и҆спра́витсѧ мл҃тва моѧ̀: Є҆ѵⷢ҇лїе  ѿ матѳе́а, зача́ло р҃и. И҆ про́чее послѣ́дованїе  преждеѡсщ҃е́нныхъ. И҆ по пренесе́нїи чⷭ҇тны́хъ дарѡ́въ  покло́ны г҃. И҆ а҆́бїе оу҆пражднѧ́ютсѧ соверше́ннѡ въ  це́ркви быва́ємыѧ покло́ны. Въ ке́ллїахъ же да́же и҆ до  вели́кагѡ пѧтка̀ соверша́ютсѧ. 


(л. ук҃а ѡ҆б.) 
Повече́рїе же глаго́лемъ ма́лое, 
на не́мже пое́мъ трипѣ́снецъ господи́на а҆ндре́а  вели́кагѡ четвертка̀. Гла́съ ѕ҃. 
Пѣ́снь д҃. 
І҆рмо́съ: Оу҆слы́ша прⷪ҇ро́къ прише́ствїе твоѐ  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ,  и҆ человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ  слꙋ́хъ тво́й, и҆ оу҆боѧ́хсѧ, сла́ва си́лѣ твое́й гдⷭ҇и.  (л. ук҃в) 
Го́рница по́стланаѧ, прїѧ́тъ тѧ̀ созда́телѧ и҆  с̾таи́нники, и҆ та́мѡ па́схꙋ сконча́лъ є҆сѝ, и҆ та́мѡ  содѣ́лалъ є҆сѝ та̑инства: та́мѡ бо двѣма̀ по́сланома  ны́нѣ оу҆ченико́ма твои́ма, па́сха оу҆гото́васѧ  тебѣ̀. 
И҆ди́те ко ѻ҆́нсицѣ, всѧ̑ вѣ́дый предглаго́летъ  а҆пⷭ҇лѡмъ, и҆ бл҃же́нъ є҆́сть, и҆́же мо́жетъ вѣ́рнѡ  прїѧ́ти гдⷭ҇а: го́рницꙋ оу҆́бѡ се́рдце пред̾ꙋгото́вавъ,  и҆ ве́черю бл҃гоче́стїе. 
Нра́въ сребролю́бїѧ, и҆ ѡ҆́бразъ тво́й безꙋ́мїѧ  и҆спо́лнь несмы́сленный і҆ꙋ́до: ввѣ́ренъ бо бы́въ  є҆ди́нъ то́кмѡ ковче́жцꙋ, всѧ́кѡ не преклони́лсѧ є҆сѝ  къ милосе́рдїю: но заключи́лъ є҆сѝ жесто́кагѡ твоегѡ̀  се́рдца оу҆тро́бꙋ, преда́въ є҆ди́наго бл҃гоꙋтро́бнаго. 
Нра́въ бг҃оꙋбі́йцъ прода́нїю сребролю́бца  смѣси́выйсѧ: ѻ҆́въ оу҆́бѡ ко оу҆бїе́нїю воѡрꙋжи́всѧ,  ѻ҆́въ же къ сре́бреникѡмъ оу҆стремлѧ́шесѧ:  оу҆давле́нїемъ бо тогда̀ предразсꙋди́въ покаѧ́нїе ѕлѣ̀,  є҆́же жи́ти лиши́сѧ. 
Лобыза́нїе и҆спо́лнено льстѝ, є҆́же ра́дꙋйсѧ, со  ѻ҆рꙋ́жїемъ, льсти́вый і҆ꙋ́до: ѧ҆зы́комъ оу҆́бѡ  провѣщава́еши ꙗ҆̀же къ соедине́нїю, нра́вомъ же  помава́еши къ разстоѧ́нїю: преда́ти бо беззако́нникѡмъ  бл҃годѣ́телѧ ле́стнѣ поꙋчи́лсѧ є҆сѝ. 
Лобыза́еши и҆ продае́ши і҆ꙋ́до, цѣлꙋ́еши и҆ не  стыди́шисѧ, ле́стїю притекі́й. кто̀ ненави́дѧ лобыза́етъ  треѻкаѧ́нне; кто̀ любѧ̀ продае́тъ на цѣнѣ̀; лобыза́нїе  твоегѡ̀ безстꙋ́днагѡ ѕлосовѣ́тїѧ ѡ҆блича́етъ  произволе́нїе. 
Сла́ва: Нераздѣ́льное сꙋщество́мъ, несли́тное  ли́цы, бг҃осло́влю тѧ̀, трⷪ҇ческое є҆ди́но бж҃ество̀,  ꙗ҆́кѡ є҆диноца́рственное и҆ сопресто́льное, вопїю̀  тебѣ̀ пѣ́снь вели́кꙋю, въ вы́шнихъ трегꙋ́бѡ  пѣсносло́вимꙋю. 
И҆ ны́нѣ, бг҃оро́диченъ: Зача́тїе па́че сло́ва,  ржⷭ҇тво̀ твоѐ па́че є҆стества̀ бг҃ороди́тельнице:  ѻ҆́во оу҆́бѡ ѿ дх҃а без̾ (л. ук҃в ѡ҆б.) сѣ́мене,  ѻ҆́во же зако́нѡвъ є҆стества̀ таѧ́щеесѧ, ꙗ҆́кѡ  нетлѣ́нно, и҆ па́че є҆стества̀ всѧ́кагѡ рожде́нїѧ: бг҃ъ  бо ражда́емое.  
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ды́й влⷣко со оу҆ченикѝ твои́ми,  та́инственнѡ ꙗ҆ви́лъ є҆сѝ всест҃о́е твоѐ заколе́нїе,  и҆́мже тлѝ и҆зба́вихомсѧ, честна̑ѧ твоѧ̑ почита́ющїи  страда̑нїѧ. 
Пѣ́снь и҃. 
І҆рмо́съ: Є҆го́же вѡ́инства небє́снаѧ сла́вѧтъ,  и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь: по́йте, бл҃гослови́те и҆ превозноси́те во всѧ̑  вѣ́ки. 
Зако́нное сконча́въ повелѣ́нїе, скрижа̑ли  закѡ́нныѧ написа́вый въ сїна́и, снѣдѐ оу҆́бѡ па́схꙋ  дре́внюю и҆ сѣно́внꙋю: бы́сть же па́сха та́йнаѧ и҆  живоже́ртвеннаѧ. 
Ѿ вѣ́ка сокрове́ннꙋю хрⷭ҇тѐ премꙋ́дрость  тайноводѧ̀, показа́лъ є҆сѝ кꙋ́пнѡ всѣ̑мъ а҆пⷭ҇лѡмъ  сп҃се на ве́чери, ю҆́же цр҃квамъ преда́ша бг҃оно́снїи. 
Є҆ди́нъ ѿ ва́съ ле́стїю преда́стъ мѧ̀,  є҆вре́ємъ прода́въ въ но́щь сїю̀, сїѐ хрⷭ҇то́съ  возопи́въ смꙋща́ше дрꙋ́ги: тогда̀ є҆ди́нъ ко є҆ди́номꙋ,  недоꙋмѣва́ѧсѧ колеба́шесѧ. 
Смири́всѧ на́съ ра́ди бога́тый, ѿ ве́чери  воста́въ, ле́нтїй прїе́мъ, си́мъ препоѧ́салсѧ є҆сѝ, и҆  прекло́нь вы́ю, ѡ҆мы́лъ є҆сѝ но́ги оу҆ч҃нкѡ́въ и҆  преда́телѧ. 
Па́че оу҆ма̀, и҆ неизрече́нна ра́зꙋма высотѣ̀  твое́й і҆и҃се, кто̀ не оу҆диви́тсѧ! ꙗ҆́кѡ бре́нїю  предста́лъ є҆сѝ, содѣ́телю всѧ́ческихъ, ѡ҆мыва́ѧ  оу҆́бѡ но́ги, ѡ҆тира́ѧ же и҆ ле́нтїемъ. 
Оу҆ч҃нкъ, є҆го́же люблѧ́ше гдⷭ҇ь, на пе́рси  возле́гъ, речѐ къ немꙋ̀: кто́ є҆сть предаѧ́й тѧ̀;  хрⷭ҇то́съ же ко ѻ҆́номꙋ: се́й вложи́вый въ соли́ло  ны́нѣ рꙋ́кꙋ. (л. ук҃г) 
Оу҆чени́къ хлѣ́бъ прїе́мый, по хлѣ́бѣ  ѿлꙋча́етсѧ, прода́нїю поꙋча́ѧйсѧ, тече́тъ ко  і҆ꙋде́ємъ, глаго́летъ беззакѡ́ннымъ: что̀ мнѣ̀ хо́щете  да́ти: и҆ а҆́зъ є҆го̀ ва́мъ преда́мъ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Є҆ди́наго бг҃а по сꙋществꙋ̀ чтꙋ̀, трѝ ѵ҆поста̑си  пою̀ ѡ҆предѣли́тельнѣ, и҆́ныѧ, но не и҆́накѡвыѧ:  поне́же бж҃ество̀ є҆ди́но, въ трїе́хъ ли́цѣхъ, и҆́бо  ѻ҆ц҃ъ, и҆ сн҃ъ, и҆ бж҃е́ственный дх҃ъ. 
И҆ ны́нѣ, бг҃оро́диченъ: И҆зба́ви на́съ і҆и҃се  сп҃се на́шъ ѿ ле́сти лꙋка́вагѡ, и҆ напа́сти: прїимѝ  бцⷣꙋ молѧ́щꙋюсѧ непреста́ннѡ: мт҃и бо є҆́сть, и҆  мо́жетъ тѧ̀ оу҆моли́ти. 
Хва́лимъ, бл҃гослови́мъ: 
И҆ па́ки і҆рмо́съ: Є҆го́же вѡ́инства небє́снаѧ:  И҆ покло́нъ. 
Пѣ́снь ѳ҃. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе  бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ  ро́ди, ꙗ҆́кѡ бг҃оневѣ́стнꙋю мт҃рь, правосла́внѡ  велича́емъ. 
Вели́кое та́инство твоегѡ̀ вочл҃вѣ́ченїѧ, на  ве́чери совозлежа́щꙋ тебѣ̀ оу҆ч҃нкѡ́мъ твои̑мъ  чл҃вѣколю́бче, ѿкры́въ ре́клъ є҆сѝ: ꙗ҆ди́те хлѣ́бъ  живо́тный вѣ́рою, пі́йте и҆ кро́вь и҆злїѧ́ннꙋю ѿ  бг҃оре́бреннагѡ заколе́нїѧ. 
Сѣ́нь нбⷭ҇наѧ ꙗ҆ви́сѧ го́рница, и҆дѣ́же па́схꙋ  хрⷭ҇то́съ совершѝ: ве́черѧ безкро́внаѧ, и҆ слове́снаѧ  слꙋ́жба, трапе́за же та́мѡ соверше́нныхъ та̑инъ,  мы́сленный же́ртвенникъ. 
Па́сха хрⷭ҇то́съ є҆́сть вели́каѧ и҆ всечестна́ѧ,  снѣде́нъ бы́въ ꙗ҆́кѡ хлѣ́бъ, закла́нъ же ꙗ҆́кѡ  ѻ҆вча̀: то́й бо (л. ук҃г ѡ҆б.) вознесе́сѧ ѡ҆ на́съ  же́ртва. тогѡ̀ тѣ́ла бл҃гоче́стнѡ, и҆ тогѡ̀ кро́ве всѝ  та́йнѡ причаща́емсѧ. 
Хлѣ́бъ бл҃гослови́въ, хлѣ́бъ сы́й нбⷭ҇ный,  бл҃годари́въ ѻ҆ц҃ꙋ̀ роди́телю, прїе́мый, и҆ ча́шꙋ  оу҆ч҃нкѡ́мъ дава́лъ є҆сѝ: прїими́те, ꙗ҆ди́те, вопїѧ̀,  сїѐ є҆́сть тѣ́ло моѐ, и҆ кро́вь нетлѣ́нныѧ жи́зни. 
А҆ми́нь глаго́лѧ, речѐ ро́ждїѧмъ лоза̀, а҆пⷭ҇лѡмъ  хрⷭ҇то́съ и҆́стина: ѿсе́лѣ не и҆́мамъ пи́ти ѿ лозы̀  питїѐ, до́ндеже пїю̀ є҆̀ но́вое, во сла́вѣ ѻ҆ц҃а̀  моегѡ̀, съ ва́ми наслѣ́дники мои́ми. 
Продае́ши на три́десѧтихъ сре́бреницѣхъ гдⷭ҇а, и҆  не помышлѧ́еши і҆ꙋ́до беззако́нный ве́чери та́инство,  и҆лѝ честно́е оу҆мове́нїе. ѽ ка́кѡ попо́лзсѧ  паде́нїемъ въ коне́цъ свѣ́та прише́лъ є҆сѝ,  оу҆давле́нїе ѡ҆блобыза́въ! 
Рꙋ́цѣ просте́рлъ є҆сѝ, и҆́миже хлѣ́бъ прїѧ́лъ  є҆сѝ нетлѣ́нїѧ, прїѧ́ти сре́бреники, оу҆ста̀ къ  цѣлова́нїю приносѧ̀ льсти́внѡ, и҆́миже тѣ́ло хрⷭ҇то́во  и҆ кро́вь прїѧ́лъ є҆сѝ: но го́ре тебѣ̀, ꙗ҆́коже речѐ  хрⷭ҇то́съ. 
Хрⷭ҇то́съ оу҆чредѝ мі́ръ, нбⷭ҇ный и҆  бж҃е́ственный хлѣ́бъ: прїиди́те оу҆́бѡ хрⷭ҇толю́бцы,  бре́нными оу҆стна́ми, чи́стыми же сердцы̀, прїи́мемъ  вѣ́рнѡ жре́мꙋю па́схꙋ, въ на́съ свѧщеннодѣ́йствꙋемꙋю. 
Сла́ва: Ѻ҆ц҃а̀ просла́вимъ, сн҃а превознесе́мъ,  бж҃е́ственномꙋ дх҃ꙋ вѣ́рнѡ поклони́мсѧ, трⷪ҇цѣ  нераздѣ́льнѣй, є҆ди́ницѣ по сꙋществꙋ̀: ꙗ҆́кѡ свѣ́тꙋ  и҆ свѣ́тѡмъ, животꙋ̀ и҆ животѡ́мъ, животворѧ́щемꙋ и҆  просвѣща́ющемꙋ концы̀. 
И҆ ны́нѣ, бг҃оро́диченъ: Черто́гъ нбⷭ҇ный, и҆  невѣ́ста приснодв҃а, є҆ди́на ꙗ҆ви́ласѧ є҆сѝ, бг҃а  носи́вши, ро́ждши же непрело́жнѡ, и҆з̾ тебѐ  воплоще́нна. тѣ́мже тѧ̀ всѝ ро́ди ꙗ҆́кѡ  бг҃оневѣ́стнꙋю мт҃рь, правосла́внѡ велича́емъ. (л.  ук҃д) 
И҆ па́ки і҆рмо́съ: Безсѣ́меннагѡ зача́тїѧ:  
И҆ про́чее повече́рїѧ ма́лагѡ по ѻ҆бы́чаю, и҆  ѿпꙋ́стъ, и҆ твори́мъ покло́ны г҃, всѝ ра́внѡ ко́снѡ.  И҆ бы́вшей мл҃твѣ, ѿ предстоѧ́телѧ, ѿхо́димъ въ  кє́ллїи своѧ̑. 
Вѣ́домо же бꙋ́ди, ꙗ҆́кѡ ѿ сегѡ̀ ст҃а́гѡ днѐ,  полꙋ́нощница не пое́тсѧ въ цр҃кви, до седми́цы ѳѡмины̀. 
Во ст҃ы́й и҆ вели́кїй четверто́къ на  оу҆́трени, 
кле́плетъ параекклисїа́рхъ въ седмы́й ча́съ но́щи,  и҆ собра́вшымсѧ на́мъ въ цр҃ковь, и҆ сотво́ршꙋ сщ҃е́нникꙋ  нача́ло: Бл҃гослове́нъ бг҃ъ на́шъ: Начина́емъ а҆́бїе  по ѻ҆бы́чаю: та́же шестоѱа́лмїе, по и҆сполне́нїи  шестоѱа́лмїа, А҆ллилꙋ́їа, на гла́съ и҃. И҆ тропа́рь  гла́съ и҃, три́жды: 
Є҆гда̀ сла́внїи оу҆ч҃нцы̀ на оу҆мове́нїи  ве́чери просвѣща́хꙋсѧ, тогда̀ і҆ꙋ́да ѕлочести́вый  сребролю́бїемъ недꙋ́говавъ ѡ҆мрача́шесѧ, и҆ беззакѡ́ннымъ  сꙋдїѧ́мъ тебѐ пра́веднаго сꙋдїю̀ предае́тъ. ви́ждь  и҆мѣ́нїй рачи́телю, си́хъ ра́ди оу҆давле́нїе  оу҆потреби́вша! бѣжѝ несы́тыѧ дꙋшѝ, оу҆чи́телю  такѡва́ѧ дерзнꙋ́вшїѧ: и҆́же ѡ҆ всѣ́хъ бл҃гі́й, гдⷭ҇и  сла́ва тебѣ̀. 
Та́же, є҆ѵⷢ҇лїе ѿ лꙋкѝ зача́ло р҃и, без̾  престꙋ́пки: Во вре́мѧ ѻ҆́но, прибли́жашесѧ пра́здникъ  ѻ҆прѣснѡ́къ: Коне́цъ въ зача́лѣ р҃ѳ-мъ: По не́мже  и҆до́ша оу҆ч҃нцы̀ є҆гѡ̀. И҆ ѱало́мъ н҃. Мл҃твы же,  Сп҃сѝ бж҃е лю́ди твоѧ̑: не глаго́лемъ. 
И҆ начина́емъ канѡ́нъ, творе́нїе господи́на космы̀,  гла́съ ѕ҃: і҆рмосы̀ по два́жды, тропари́ же на ѕ҃.  Канѡ́нъ, є҆гѡ́же краестро́чїе: Тѝ макра̀ пе́мпти  макро́н ѵ҆́мнон є҆ѯа́дѡ. Є҆́же є҆́сть, Въ  вели́кїй четверто́къ до́лгꙋю пѣ́снь пою̀. (л. ук҃д  ѡ҆б.) 
Пѣ́снь а҃. 
[Т] І҆рмо́съ: Сѣ́ченое сѣче́тсѧ мо́ре чермно́е,  волнопита́емаѧ же и҆зсꙋша́етсѧ глꙋбина̀: та́ѧжде кꙋ́пнѡ  без̾ѻрꙋ̑жнымъ бы́вши проходи́ма, и҆ всеѻрꙋ̑жнымъ  гро́бъ. пѣ́снь же бг҃окра́снаѧ воспѣва́шесѧ: сла́внѡ  просла́висѧ хрⷭ҇то́съ бг҃ъ на́шъ. 
[И] Всевино́внаѧ и҆ пода́тельнаѧ жи́зни,  безмѣ́рнаѧ мꙋ́дрость бж҃їѧ, созда̀ хра́мъ себѣ̀ ѿ  чⷭ҇тыѧ неискꙋсомꙋ́жныѧ мт҃ре: въ хра́мъ бо тѣле́снѡ  ѡ҆болкі́йсѧ, сла́внѡ просла́висѧ хрⷭ҇то́съ бг҃ъ на́шъ. 
[М] Тайноводѧ́щи дрꙋ́ги своѧ̑, дꙋшепита́тельнꙋю  оу҆готовлѧ́етъ трапе́зꙋ, безсме́ртїѧ же вои́стиннꙋ  мꙋ́дрость бж҃їѧ растворѧ́етъ ча́шꙋ вѣ̑рнымъ. пристꙋ́пимъ  бл҃гоче́стнѡ, и҆ возопїи́мъ: сла́внѡ просла́висѧ  хрⷭ҇то́съ бг҃ъ на́шъ. 
[А] Оу҆слы́шимъ всѝ вѣ́рнїи, созыва́ющꙋю  высо́кимъ проповѣ́данїемъ, несозда́ннꙋю и҆  є҆сте́ственнꙋю премꙋ́дрость бж҃їю, вопїе́тъ бо: вкꙋси́те  и҆ разꙋмѣ́вше, ꙗ҆́кѡ хрⷭ҇то́съ а҆́зъ, возопі́йте:  сла́внѡ просла́висѧ хрⷭ҇то́съ бг҃ъ на́шъ. 
Послѣди́ же па́ки і҆рмо́съ ѻ҆́ба ли̑ка вкꙋ́пѣ. 
Пѣ́снь г҃. 
[К] І҆рмо́съ: Гдⷭ҇и сы́й всѣ́хъ, и҆ зижди́тель  бг҃ъ, созда́нное безстра́стный ѡ҆бнища́въ себѣ̀  соединѝ, и҆ па́сха за ꙗ҆̀же хотѧ́ше оу҆мре́ти, са́мъ  сы́й себѐ предпожрѐ: ꙗ҆ди́те, вопїѧ̀, тѣ́ло моѐ, и҆  вѣ́рою оу҆тверди́тесѧ. 
[Р] И҆зба́вительною всегѡ̀ ро́да человѣ́ча,  твое́ю бл҃же твоѧ̑ оу҆ч҃нкѝ напои́лъ є҆сѝ весе́лїѧ  ча́шею, напо́лнивъ ю҆̀, са́мъ бо себѐ  сщ҃еннодѣ́йствꙋеши, пі́йте, вопїѧ̀, кро́вь мою̀, и҆  вѣ́рою оу҆тверди́тесѧ. 
[А] Безꙋ́мный мꙋ́жъ и҆́же въ ва́съ преда́тель,  оу҆ч҃нкѡ́мъ твои̑мъ предре́клъ є҆сѝ неѕло́биве, не  оу҆разꙋмѣ́етъ си́хъ, и҆ то́й несмы́сленъ сы́й не  и҆́мать разꙋмѣ́ти. ѻ҆ба́че во мнѣ̀ пребꙋ́дите, и҆  вѣ́рою оу҆тверди́тесѧ. (л. ук҃є) 
Сѣда́ленъ, гла́съ а҃. Подо́бенъ: Гро́бъ тво́й: 
Є҆зе́ра и҆ и҆сто́чники и҆ морѧ̀ сотвори́вый,  смире́нїю на́съ наказꙋ́ѧ и҆зрѧ́дномꙋ, ле́нтїемъ  ѡ҆поѧ́савсѧ, оу҆ченикѡ́въ но́ги оу҆мы̀, смирѧ́ѧсѧ  премно́жествомъ бл҃гоꙋтро́бїѧ, и҆ возвыша́ѧ на́съ ѿ  про́пастей ѕло́бы, є҆ди́нъ чл҃вѣколю́бецъ. 
Сла́ва, гла́съ г҃. Подо́бенъ: Бж҃е́ственныѧ  вѣ́ры: 
Смирѧ́ѧсѧ за бл҃гоꙋтро́бїе, но́ги оу҆мы́лъ є҆сѝ  оу҆ченикѡ́въ твои́хъ, и҆ къ тече́нїю бж҃е́ственномꙋ сїѧ̑  напра́вилъ є҆сѝ: не повинꙋ́ѧсѧ же пе́тръ оу҆мы́тисѧ,  а҆́бїе бж҃е́ственномꙋ повинꙋ́етсѧ повелѣ́нїю,  ѡ҆мыва́емь, и҆ тебѣ̀ прилѣ́жнѡ молѧ́сѧ, дарова́ти на́мъ  ве́лїю млⷭ҇ть. 
И҆ ны́нѣ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ды́й влⷣко со оу҆ченикѝ твои́ми,  та́инственнѡ ꙗ҆ви́лъ є҆сѝ всест҃о́е твоѐ заколе́нїе,  и҆́мже тлѝ и҆зба́вихомсѧ, честна̑ѧ твоѧ̑ почита́ющїи  страда̑нїѧ. 
Пѣ́снь д҃. 
[П] І҆рмо́съ: Прови́дѣвъ прⷪ҇ро́къ та́йнꙋ твою̀  неизрече́ннꙋю хрⷭ҇тѐ, провозгласѝ: положи́лъ є҆сѝ  тве́рдꙋю любо́вь крѣ́пости ѻ҆́ч҃е ще́дрый:  є҆диноро́днаго бо сн҃а бл҃гі́й, ѡ҆чище́нїе въ мі́ръ  посла́лъ є҆сѝ. 
[Е] На стрⷭ҇ть всѣ̑мъ сꙋ́щымъ и҆з̾ а҆да́ма  и҆сточи́вшꙋю безстра́стїе, хрⷭ҇тѐ грѧды́й, дрꙋгѡ́мъ  твои̑мъ ре́клъ є҆сѝ: съ ва́ми па́схи сеѧ̀ причасти́тисѧ  возжела́хъ: є҆диноро́днаго бо мѧ̀ ѡ҆чище́нїе ѻ҆ц҃ъ въ  мі́ръ посла́лъ є҆́сть. 
[М] Причаща́ѧсѧ ча́ши, оу҆ч҃нкѡ́мъ вопїѧ́лъ  є҆сѝ безсме́ртне: плода̀ ло́знагѡ ктомꙋ̀ не пїю̀  про́чее, съ ва́ми живѧ̀: є҆диноро́днаго бо мѧ̀  ѡ҆чище́нїе ѻ҆ц҃ъ въ мі́ръ посла́лъ є҆́сть. 
[П] Питїѐ но́вое па́че сло́ва, а҆́зъ глаго́лю, во  црⷭ҇твїи мое́мъ, хрⷭ҇то́съ дрꙋгѡ́мъ, пїю̀, ꙗ҆́коже бо  бг҃ъ съ ва́ми (л. ук҃є ѡ҆б.) бо́ги бꙋ́дꙋ, ре́клъ  є҆сѝ: є҆диноро́днаго бо мѧ̀ ѡ҆чище́нїе ѻ҆ц҃ъ въ мі́ръ  посла́лъ є҆́сть. 
Пѣ́снь є҃. 
[Т] І҆рмо́съ: Сою́зомъ любвѐ свѧзꙋ́еми  а҆пⷭ҇ли, влⷣчествꙋщемꙋ всѣ́ми себѐ хрⷭ҇тꙋ̀ возло́жше,  кра́сны но́ги ѡ҆чища́хꙋ, бл҃говѣствꙋ́юще всѣ̑мъ ми́ръ. 
[И] Неѡдержи́мꙋю держа́щаѧ, и҆ превы́спреннюю на  воздꙋ́сѣ во́дꙋ, бє́здны ѡ҆бꙋздова́ющаѧ, и҆ морѧ̀  востѧзꙋ́ющаѧ бж҃їѧ премꙋ́дрость, во́дꙋ во оу҆мыва́льницꙋ  влива́етъ, но́ги же ѡ҆мыва́етъ рабѡ́въ влⷣка. 
[М] Оу҆ч҃нкѡ́мъ показꙋ́етъ смире́нїѧ ѡ҆́бразъ  влⷣка, ѻ҆́блаки ѡ҆блага́ѧй нб҃о, препоѧсꙋ́етсѧ  ле́нтїемъ, и҆ преклонѧ́етъ кѡлѣ́на, рабѡ́мъ ѡ҆мы́ти  но́ги, въ є҆гѡ́же рꙋцѣ̀ дыха́нїе всѣ́хъ сꙋ́щихъ. 
Пѣ́снь ѕ҃. 
[А] І҆рмо́съ: Бе́здна послѣ́днѧѧ грѣхѡ́въ  ѡ҆бы́де мѧ̀, и҆ волне́нїѧ не ктомꙋ̀ терпѧ̀, ꙗ҆́кѡ і҆ѡ́на  влⷣцѣ вопїю́ ти: ѿ тли́ мѧ возведѝ. 
[К] Гдⷭ҇а глаша́ете мѧ̀, ѽ оу҆ченицы̀, и҆  оу҆чи́телѧ: є҆́смь бо, сп҃се вопїѧ́лъ є҆сѝ. тѣ́мже  подража́йте ѡ҆́бразъ, є҆го́же во мнѣ̀ ви́дѣсте. 
[Р] Скве́рны кто̀ не и҆мѣ́ѧ, ѡ҆мы́ти не тре́бꙋетъ  но́гъ: чи́сти же, ѽ оу҆ченицы̀ вы̀, но не всѝ:  мгнове́нїемъ бо безчи́ннѡ є҆ди́нъ ѿ ва́съ  неи́стовствꙋетъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Хлѣ́бъ прїе́мъ въ рꙋ́цѣ преда́тель, сокрове́ннѡ  ты̑ѧ простира́етъ, и҆ прїе́млетъ цѣ́нꙋ созда́вшагѡ  свои́ма рꙋка́ма человѣ́ка, и҆ неиспра́вленъ пребы́сть  і҆ꙋ́да ра́бъ и҆ льсте́цъ. 
І҆́косъ: Та́йной трапе́зѣ, въ стра́сѣ  прибли́жившесѧ всѝ, чи́стыми дꙋша́ми хлѣ́бъ прїи́мемъ,  спребыва́юще влⷣцѣ: (л. ук҃ѕ) да ви́димъ, ка́кѡ  оу҆мыва́етъ но́ги оу҆ченикѡ́въ, и҆ сотвори́мъ, ꙗ҆́коже  ви́димъ, дрꙋ́гъ дрꙋ́гꙋ покарѧ́ющесѧ, и҆ дрꙋ́гъ дрꙋ́гꙋ  но́зѣ оу҆мыва́юще, хрⷭ҇то́съ бо та́кѡ повелѣ̀ свои̑мъ  оу҆ч҃нкѡ́мъ, предре́къ та́кѡ твори́ти: но не оу҆слы́ша  і҆ꙋ́да ра́бъ и҆ льсте́цъ. 
Сѷнаѯа́рь. 
Стїхѝ во сщ҃е́нное оу҆мове́нїе: 
Оу҆мыва́етъ оу҆ч҃нкѡ́въ въ ве́черъ бг҃ъ но́ги: 
Є҆гѡ́же нога̀ попира́ѧ бѣ̀ во є҆де́мѣ  преще́нїе дре́вле. 
На та́инственнꙋю ве́черю стїхѝ: 
Сꙋгꙋ́баѧ ве́черѧ, па́схꙋ бо зако́на но́ситъ: 
И҆ па́схꙋ но́вꙋю, кро́вь, тѣ́ло влⷣчнее. 
На преесте́ственнꙋю мл҃твꙋ стїхѝ: 
Мл҃тва и҆ страши́лище, трꙋды̀ крове́й: 
Хрⷭ҇тѐ лицꙋ̀ ꙗ҆́вѣ молѧ́сѧ. 
Сме́рть, врага̀ прельща́ѧ въ си́хъ. 
На преда́тельство стїхѝ: 
Что̀ тре́бѣ ноже́й; что̀ древе́съ людоле́стцы, 
На хотѧ́щаго оу҆мре́ти во и҆збавле́нїе мі́ра; 
Во ст҃ы́й и҆ вели́кїй четверто́къ, и҆̀же всѧ̑  до́брѣ счини́вшїи бж҃е́ственнїи ѻ҆тцы̀,  дрꙋгъдрꙋгопрїима́тельнѡ ѿ бж҃е́ственныхъ же а҆пⷭ҇лъ, и҆  сщ҃е́нныхъ и҆ бж҃е́ственныхъ є҆ѵⷢ҇лїй, преда́ша на́мъ  четы́ре нѣ̑каѧ пра́здновати: сщ҃е́нное оу҆мове́нїе:  та́йнꙋю ве́черю: преда́нїе ꙗ҆́вѣ є҆́же по на́мъ  стра́шныхъ та̑инъ: преесте́ственнꙋю мл҃твꙋ, и҆ са́мое то̀  преда́тельство: поне́же бо є҆вре́йскаѧ фа́ска по пѧтцѣ̀  жре́тисѧ и҆мѧ́ше. Бѧ́ше же оу҆́бѡ прикла́дно,  ѡ҆бразова́нїю послѣ́дствовати и҆ и҆́стинѣ, въ то́мъ  ꙗ҆́вѣ и҆ є҆́же по на́мъ па́сцѣ жре́тисѧ хрⷭ҇тꙋ̀,  предвари́въ гдⷭ҇ь на́шъ і҆и҃съ хрⷭ҇то́съ, ꙗ҆́коже  бж҃е́ственнїи ѻ҆тцы̀ глаго́лютъ, дѣ́йствꙋетъ тꙋ́ю со  оу҆ч҃нкѝ въ ве́черъ четвертка̀. то́й бо ве́черъ и҆  пѧто́къ ве́сь, є҆ди́нъ де́нь оу҆ є҆врє́й вмѣнѧ́етсѧ:  си́це бо ѻ҆нѝ чи́слѧтъ нощеде́нство глаго́люще.  Дѣ́йствова оу҆́бѡ сїю̀ и҆ тогда̀ [ꙗ҆́коже рѣ́ша  нѣ́цыи] со (л. ук҃ѕ ѡ҆б.) оу҆ч҃нкѝ по зако́нꙋ, и҆́хже  є҆ди́нъ є҆́сть и҆ бж҃е́ственный златоꙋ́стъ. Пе́рвое  про́стѡ стоѧ́ще, и҆ ѡ҆поѧ́сани, въ сапогѝ ѡ҆бꙋве́ни,  жезлы̀ подпира́ющесѧ, и҆ и҆́на є҆ли̑ка зако́нъ  повелѣва́етъ, да не законопрестꙋ́пенъ вознепщꙋ́етсѧ.  Сїѧ̑ бо зеведе́й оу҆гото́ва: се́й бо скꙋде́ль носѧ́й  воды̀, ꙗ҆́коже вели́кїй глаго́летъ а҆ѳана́сїй, а҆́ще  и҆́нїи и҆́накѡ ѡ҆ се́мъ рѣ́ша. Пото́мъ же оу҆ч҃нкѡ́мъ  совершє́ннѣйшаѧ показꙋ́ѧ, и҆ є҆́же по на́мъ па́схи  та́инство предае́тъ на го́рницѣ, оу҆жѐ наше́дшей  но́щи. Ве́чери бо, глаго́летъ, бы́вшей, возлежѐ со  двѣмана́десѧть. Зри́ же, ꙗ҆́кѡ не сїѐ бѧ́ше зако́ннаѧ  па́сха, ве́черѧ бо и҆ возлежа́нїе, и҆ хлѣ́бъ, и҆ вода̀:  та́мѡ же всѧ̑ печє́на ѻ҆гне́мъ, и҆ безква̑сна. Пре́жде  же нача́тїѧ є҆́же вечерѧ́ти, [си́це бо глаго́летъ  бж҃е́ственный златоꙋ́стъ] ѿ ве́чери востае́тъ, и҆  полага́етъ ни́зꙋ ри̑зы, и҆ во́дꙋ во оу҆мыва́льницꙋ  влива́етъ са́мъ самодѣ́йствꙋѧй всѧ̑, вкꙋ́пѣ оу҆́бѡ  і҆ꙋ́дꙋ оу҆срамлѧ́ѧ, вкꙋ́пѣ же и҆ дрꙋги̑мъ оу҆ч҃нкѡ́мъ  воспомина́ѧ, є҆́же старѣ́йшинства не и҆ска́ти. ꙗ҆́коже  и҆ по оу҆мове́нїи наказꙋ́етъ, глаго́лѧ: хотѧ́й бы́ти  пе́рвый, да бꙋ́детъ всѣ́хъ послѣ́днїй, самого̀ себѐ  положи́въ во оу҆каза́нїе. Ꙗ҆влѧ́етсѧ же, ꙗ҆́кѡ пре́жде  всѣ́хъ і҆ꙋ́дꙋ оу҆мы̀ хрⷭ҇то́съ, безстꙋ́днѣ  предсѣ́дша: послѣди́ же къ петрꙋ̀ прихо́дитъ: се́й же  те́пльшїй и҆ны́хъ сы́й, оу҆ч҃телю возбранѧ́етъ, и҆  ѡ҆ставлѧ́етъ па́ки ѕѣ́льнѣе. Оу҆мы́въ оу҆́бѡ и҆́хъ  но́ги, и҆ возвыше́нїе пресла́вное смире́нїемъ показа́въ,  взе́мъ ри̑зы па́ки, и҆ возле́гъ, наказꙋ́етъ и҆̀хъ люби́ти  дрꙋ́гъ дрꙋ́га, и҆ старѣ́йшинства не и҆ска́ти. Ꙗ҆дꙋ́щымъ  же и҆̀мъ, и҆ ѡ҆ преда́тельствѣ вво́дитъ нача́ло.  Мѧтꙋ́щымсѧ же ѡ҆ словесѝ оу҆ченикѡ́мъ, глаго́летъ  і҆и҃съ і҆ѡа́ннꙋ є҆ди́номꙋ та́йнѡ: є҆мꙋ́же а҆́зъ  ѡ҆мочи́въ хлѣ́бъ пода́мъ, то́й є҆́сть предаѧ́й мѧ̀.  А҆́ще бо бы̀ вѣ́далъ пе́тръ сло́во, а҆́ки сы́й и҆ны́хъ  те́пльшїй, і҆ꙋ́дꙋ оу҆би́лъ бы бѧ́ше. И҆ па́ки:  ѡ҆мочи́вый со мно́ю въ соли́ло рꙋ́кꙋ: ꙗ҆́коже ѻ҆боѧ̀  бы́ша. Та́же ма́лѡ что̀ ѡ҆ста́вль, взе́мъ хлѣ́бъ,  глаго́летъ: прїими́те, ꙗ҆ди́те, и҆ ча́шꙋ подо́бнѣ:  пі́йте ѿ неѧ̀ всѝ, ре́къ, сїѧ̀ є҆́сть кро́вь моѧ̀  но́вагѡ завѣ́та, сїѐ твори́те въ моѐ (л. ук҃з)  воспомина́нїе. ѻ҆ба́че и҆ са́мъ сїѐ творѧ̀, ꙗ҆дѧ́ше и҆  пїѧ́ше съ ни́ми. Зри́ же, ꙗ҆́кѡ хлѣ́бъ глаго́летъ  тѣ́ло своѐ, а҆ не ѡ҆прѣсно́къ: да постыдѧ́тсѧ оу҆̀бо  и҆̀же же́ртвѣ ѡ҆прѣсно́къ приносѧ́щїи. По хлѣ́бѣ же  вни́де во і҆ꙋ́дꙋ сатана̀: и҆скꙋша́ѧй бо є҆го̀ пре́жде,  ны́нѣ всеконе́чнѡ въ него̀ всели́сѧ. И҆ и҆зше́дъ,  глаго́летъ: сложе́нїе положѝ а҆рхїере́ємъ, да преда́стъ  є҆го̀ и҆̀мъ на три́десѧти сре́бреницѣхъ. Оу҆ченицы́ же  по ве́чери и҆зыдо́ша на го́рꙋ є҆леѡ́нскꙋю, въ нѣ́кое  село̀, глаго́лемое геѳсїманѝ. По мно́зѣ же глаго́летъ  и҆̀мъ і҆и҃съ: вы̀ всѝ соблазните́сѧ ѡ҆ мнѣ̀ въ нощѝ  се́й. Пе́тръ же речѐ: а҆́ще и҆ всѝ, а҆́зъ не  ѿве́ргꙋсѧ тебѐ: бѧ́ше же по́здѣ, си́рѣчь  глꙋбоконо́щїе. Ѻ҆́нъ же глаго́ла: пре́жде да́же не  возгласи́тъ пѣ́тель два́щи, ѿве́ржешисѧ менѐ три́жды,  є҆́же и҆ бы́сть. боѧ́знїю безмѣ́рною петрꙋ̀ ꙗ҆́тꙋ  бы́вшꙋ: бг҃ꙋ немощно́е показꙋ́ющꙋ є҆стества̀, и҆ кꙋ́пнѡ  поне́же вселе́ннꙋю є҆мꙋ̀ врꙋчѝ, да ѿ своегѡ̀  є҆стества̀ оу҆добоводи́тельное разꙋмѣ́въ, млⷭ҇тивенъ  бꙋ́детъ къ согрѣша́ющымъ: ѻ҆ба́че трикра́тное петро́во  ѿверже́нїе, всѣ́хъ человѣ́кѡвъ грѣ́хъ къ бг҃ꙋ  и҆з̾ѡбразова́ше. Пе́рвое, за́повѣдь ю҆́же престꙋпѝ  а҆да́мъ. второ́е, пи́саннагѡ зако́на престꙋпле́нїе.  тре́тїе же, са́мое воплоще́нїе сло́ва: є҆́же па́ки  послѣдѝ сп҃съ трегꙋ́бымъ покаѧ́нїемъ и҆сцѣлѝ: за  є҆́же, пе́тре, лю́биши ли мѧ̀, три́жды и҆зрещѝ. По  си́хъ же глаго́летъ оу҆ч҃нкѡ́мъ, [человѣ́ческое  показꙋ́ѧ, ꙗ҆́кѡ страшна̀ всѣ̑мъ сме́рть] приско́рбна  є҆́сть дꙋша̀ моѧ̀ да́же до сме́рти. И҆ преше́дъ ꙗ҆́кѡ  ка́мене верже́нїе, помоли́сѧ трикра́ты, ре́къ: ѻ҆́ч҃е  мо́й, а҆́ще не возмо́жетъ ча́ша сїѧ̀ прейтѝ ѿ менѐ,  а҆́ще ю҆̀ не пїю̀: да бꙋ́детъ во́лѧ твоѧ̀. И҆ па́ки:  ѻ҆́ч҃е, а҆́ще мо́щно, да ми́мѡ и҆́детъ ѿ менѐ ча́ша  сїѧ̀; Кꙋ́пнѡ оу҆́бѡ ꙗ҆́кѡ чл҃вѣ́къ сїѐ глаго́лѧ,  кꙋ́пнѡ же и҆ дїа́вола преходѧ̀ хи́тростнѡ: ꙗ҆́кѡ да  непщꙋ́ѧ и҆ ѻ҆́наго человѣ́ка бы́ти, за є҆́же не́гли  боѧ́тисѧ, сме́рти ра́ди кре́стныѧ не пресѣче́тъ  та́инства. Возвра́щьсѧ же и҆ ѡ҆брѣ́тъ оу҆ч҃нкѝ сно́мъ  погрꙋже́ны, къ петрꙋ̀ ѡ҆браща́етсѧ, си́це глаго́лѧ: ни  є҆ди́нагѡ ли часа̀ возмого́сте побдѣ́ти со мно́ю;  си́рѣчь, ты̀ (л. ук҃з ѡ҆б.) глаго́лѧй да́же и҆ до  сме́рти подвиза́тисѧ, си́це со́нствꙋеши съ про́чими.  Прише́дъ же ѡ҆б̾ ѻ҆́нъ по́лъ пото́ка ке́дрскагѡ,  и҆дѣ́же бѣ̀ вертогра́дъ водвори́сѧ та́мѡ со оу҆ченикѝ  свои́ми. Ча́стѡ же та́мѡ приходи́ти ѻ҆бы́чай и҆мѣ́ѧше.  тѣ́мъ и҆ і҆ꙋ́да вѣ́дѧше мѣ́сто: и҆́же нѣ́кихъ ѿ  вѡ́инъ взе́мъ, и҆ наро́дꙋ послѣ́дꙋющꙋ, прїи́де на  і҆и҃са, да́въ и҆̀мъ лобза́нїѧ зна́менїе. Сїе́ же речѐ,  зане́же мно́гажды оу҆держа́нъ бы́въ, неѧ́вленъ ѿ  среды̀ и҆́хъ прохожда́ше: ꙗ҆́коже и҆ здѣ̀ са́мъ  хрⷭ҇то́съ пре́жде и҆схо́дитъ къ ни̑мъ глаго́лѧ: кого̀  и҆́щете; ѻ҆ни́ же є҆гѡ̀ и҆ є҆щѐ не познава́хꙋ, не бо̀  но́щь претыка́нїѧ бѧ́ше, свѣти̑ла бо бѣ́ша, глаго́летъ,  и҆ свѣщы̀ горѧ́щѧ, и҆ стра́хомъ па́дше ѿлꙋчи́шасѧ, и҆  па́ки прише́дшымъ са́мъ ѿвѣщава́ше. І҆ꙋ́дѣ же  сотво́ршꙋ сложе́нїе, хрⷭ҇то́съ глаго́летъ: дрꙋ́же, на  не́мже є҆сѝ, си́рѣчь, на не́же прише́лъ є҆сѝ і҆ꙋ́до,  бл҃говре́менно є҆́сть. И҆ па́ки глаго́летъ: ꙗ҆́кѡ на  разбо́йника ли и҆зыдо́сте со ѻ҆рꙋ́жїемъ и҆ древесы̀  ꙗ҆́ти мѧ̀; Въ нощи́ же прїидо́ша, да не нѣ́каѧ молва̀  ѿ наро́да бꙋ́детъ. Тогда̀ те́плѣйшїй пе́тръ и҆звле́къ  но́жъ, ѿ ве́чери бо бѧ́хꙋ къ сицевы̑мъ оу҆гото́влени,  а҆рхїере́ева раба̀ ма́лха и҆́менемъ порази́въ, десно́е  оу҆́хо ѿсѣчѐ. Вѣ́дѧше же і҆и҃съ, ꙗ҆́кѡ а҆рхїере́є  рекꙋ́тъ: не до́брѣ зако́нъ слы́шаше и҆ оу҆ча́ше:  возбранѧ́етъ оу҆́бѡ петрꙋ̀ хрⷭ҇то́съ, ꙗ҆́кѡ не добро̀  є҆́сть послꙋ́шникꙋ сꙋ́щꙋ дх҃о́внагѡ мꙋ́жа, меча̀  оу҆потреблѧ́ти: ма́лхово же оу҆́хо и҆сцѣлѧ́етъ.  Є҆́мше же оу҆́бѡ і҆и҃са, свѧ́зана приво́дѧтъ на дво́ръ  а҆рхїере́а а҆́нны, и҆́же бѣ̀ те́сть каїа́фы: та́мѡ бо  бѧ́хꙋ всѝ со́брани на хрⷭ҇та̀ гласѧ́щїи, фарїсе́є и҆  кни́жницы. Здѣ̀ ꙗ҆̀же на петра̀ ѿ ѻ҆трокови́цы,  ѿверже́нїе є҆гѡ̀ быва́етъ, и҆ но́щи посредѣ̀  и҆жди́вшейсѧ, пѣ́тель возгласѝ тре́тїе: ѻ҆́нъ же  помѧнꙋ́въ воспла́касѧ го́рькѡ. И҆ вре́мени оу҆жѐ ко  оу҆́трꙋ прише́дшꙋ, ѿ а҆́нны ко а҆рхїере́ю каїа́фѣ  хрⷭ҇та̀ приво́дѧтъ, и҆дѣ́же и҆ ѡ҆плева́нїе прїѧ́тъ, и҆  лжесвидѣ́тели воззва́ни бы́ша: и҆ ѡ҆зарѧ́ющꙋ дню̀ къ  пїла́тꙋ є҆го̀ посыла́етъ каїа́фа. Приве́дшїи же є҆го̀,  глаго́летъ, не внидо́ша въ претѡ́ръ, да не ѡ҆сквернѧ́тсѧ,  но да ꙗ҆дѧ́тъ па́схꙋ. Собира́ютсѧ (л. ук҃и) оу҆́бѡ,  ꙗ҆́кѡ беззако́ннѡ не́гли а҆рхїере́и и҆ фарїсе́и тогда̀  содѣ́ѧша преложи́вше па́схꙋ, ꙗ҆́коже глаго́летъ  бж҃е́ственный златоꙋ́стъ: въ но́щь бо ѻ҆́нꙋ подоба́ше  и҆̀мъ тꙋ́ю ꙗ҆́сти, но хрⷭ҇то́ва ра́ди оу҆бі́йства  преложи́ша. А҆ ꙗ҆́кѡ тогда̀ до́лжно бѧ́ше и҆̀мъ ꙗ҆́сти  ю҆̀, ꙗ҆вѝ хрⷭ҇то́съ, пре́жде ве́черю но́щїю ꙗ҆ды́й,  та́же тайнонаꙋчи́въ совершє́ннымъ: и҆лѝ ꙗ҆́кѡ въ  зако́нномъ ѡ҆́бразѣ подоба́ше, ꙗ҆́коже рече́но бы́сть,  и҆ и҆́стинѣ бы́ти: і҆ѡа́ннъ бо пре́жде пра́здника  глаго́летъ па́схи. Си́хъ ра́ди всѣ́хъ бы́вшихъ въ  четверто́къ, и҆ но́щь є҆гѡ̀ тогда́шнꙋю и҆ мы̀  пра́зднꙋемъ, помина́нїе стра́шныхъ и҆ неизрече́нныхъ  дѣ́лъ ѻ҆́ныхъ и҆ дѣѧ́нїй со стра́хомъ творѧ́ще.  Неизрече́ннымъ твои́мъ бл҃гоꙋтро́бїемъ хрⷭ҇тѐ бж҃е  на́шъ, поми́лꙋй на́съ, а҆ми́нь. 
Пѣ́снь з҃. 
[О] І҆рмо́съ: Ѻ҆́троцы въ вавѷлѡ́нѣ пе́щнагѡ  пла́мене не оу҆боѧ́шасѧ, но посредѣ̀ пла́мене  вве́ржени, ѡ҆роша́еми поѧ́хꙋ: бл҃гослове́нъ є҆сѝ гдⷭ҇и  бж҃е ѻ҆тє́цъ на́шихъ. 
[Н] Помава́ѧ главо́ю і҆ꙋ́да ѕла̑ѧ предзрѣ́въ  подви́же, бл҃говре́менїе и҆скі́й преда́ти сꙋдїю̀ на  ѡ҆сꙋжде́нїе, и҆́же всѣ́хъ є҆́сть гдⷭ҇ь и҆ бг҃ъ  ѻ҆тє́цъ на́шихъ. 
[Ѵ] Ва́мъ хрⷭ҇то́съ дрꙋгѡ́мъ вопїѧ́ше: є҆ди́нъ  преда́стъ мѧ̀, весе́лїѧ забы́вше, ско́рбїю и҆ стра́хомъ  ѡ҆держи́ми бѧ́хꙋ: кто̀ се́й, скажѝ, глаго́люще, бж҃е  ѻ҆тє́цъ на́шихъ; 
[М] И҆́же со мно́ю рꙋ́кꙋ свою̀ въ соли́ло вложи́тъ  де́рзостїю, томꙋ̀ ѻ҆ба́че добро̀ бы врата̀ житїѧ̀  пройтѝ никогда́же: сего̀, и҆́же бѣ̀ преда́тель,  ꙗ҆влѧ́ше бг҃ъ ѻ҆тє́цъ на́шихъ. 
Пѣ́снь и҃. 
[Н] І҆рмо́съ: За зако́ны ѻ҆те́чєскїѧ бл҃же́ннїи  въ вавѷлѡ́нѣ ю҆́нѡши предбѣ́дствꙋюще, царю́ющагѡ  ѡ҆плева́ша повелѣ́нїе безꙋ́мное, и҆ совокꙋ́плени и҆́мже  не свари́шасѧ ѻ҆гне́мъ, держа́вствꙋющемꙋ досто́йнꙋю  воспѣва́хꙋ пѣ́снь: гдⷭ҇а по́йте дѣла̀, и҆  превозноси́те во всѧ̑ вѣ́ки. (л. ук҃и ѡ҆б.) 
[О] Соѻбѣ́дницы бл҃же́ннїи, въ сїѡ́нѣ сло́вомъ  претерпѣ́вше а҆пⷭ҇ли послѣ́довахꙋ па́стырю, ꙗ҆́кѡ  а҆́гнцы, и҆ совокꙋ́плени, є҆гѡ́же не разлꙋчи́шасѧ  хрⷭ҇та̀, бж҃е́ственнымъ сло́вомъ пита́еми,  бл҃года́рственнѡ вопїѧ́хꙋ: гдⷭ҇а по́йте дѣла̀, и҆  превозноси́те во всѧ̑ вѣ́ки. 
[Н] Зако́нныѧ дрꙋ́жбы ѕлоимени́тый і҆скарїѡ́тъ  во́лею забы́въ, ꙗ҆̀же но́зѣ оу҆мы̀, оу҆гото́ви на  преда́нїе: и҆ тво́й ꙗ҆ды́й хлѣ́бъ, тѣ́ло  бж҃е́ственное, воздви́же ко́въ на тѧ̀ хрⷭ҇тѐ, и҆ вопи́ти  не разꙋмѣ̀: гдⷭ҇а по́йте дѣла̀, и҆ превозноси́те во  всѧ̑ вѣ́ки. 
[Е] Прїима́ше рѣши́тельное грѣха̀ тѣ́ло  безсо́вѣстный, и҆ кро́вь и҆злива́емꙋю за мі́ръ  бж҃е́ственнꙋю, но не стыдѧ́шесѧ пїѧ̀, ю҆́же продаѧ́ше на  цѣнѣ̀, ѡ҆ ѕло́бѣ же не негодова̀, и҆ вопи́ти не  разꙋмѣ̀: гдⷭ҇а по́йте дѣла̀, и҆ превозноси́те во всѧ̑  вѣ́ки. 
Пѣ́снь ѳ҃. 
[Ѯ] І҆рмо́съ: Стра́нствїѧ влⷣчнѧ, и҆  безсме́ртныѧ трапе́зы на го́рнѣмъ мѣ́стѣ, высо́кими  оу҆мы̀, вѣ́рнїи прїиди́те наслади́мсѧ, возше́дша  сло́ва, ѿ сло́ва наꙋчи́вшесѧ, є҆го́же велича́емъ. 
[А] И҆ди́те, оу҆ч҃нкѡ́мъ сло́во речѐ, па́схꙋ на  го́рничномъ мѣ́стѣ, є҆́юже оу҆́мъ оу҆твержда́етсѧ,  и҆ сїю̀ тайноводи́тельнѡ оу҆гото́вите, безква́снымъ  и҆́стиннымъ сло́вомъ, тве́рдое же бл҃года́ти велича́йте. 
[Д] Содѣ́тельницꙋ ѻ҆ц҃ъ пре́жде вѣ̑къ  премꙋ́дрость ражда́етъ мѧ̀, нача́токъ пꙋте́й, въ дѣла̀  созда̀ ны́нѣ та́йнѡ соверша́ємаѧ: сло́во бо  несозда́нное сы́й є҆стество́мъ, гла́сы присвоѧ́юсѧ,  є҆го́же ны́нѣ прїѧ́хъ. 
[Ѡ] Ꙗ҆́кѡ человѣ́къ сы́й сꙋщество́мъ, не  мечта́нїемъ, си́це бг҃ъ нра́вомъ воздаѧ́нїѧ, є҆стество̀  соедини́вшеесѧ мнѣ̀. хрⷭ҇та̀ є҆ди́наго тѣ́мъ мѧ̀  зна́йте, ѿ ни́хже, въ ни́хже, ꙗ҆̀же є҆́смь,  сп҃са́юща. (л. ук҃ѳ) 
Є҆ѯапостїла́рїй, три́жды. 
Черто́гъ тво́й ви́ждꙋ сп҃се мо́й, оу҆краше́нный,  и҆ ѻ҆де́жды не и҆́мамъ да вни́дꙋ во́нь: просвѣтѝ  ѡ҆дѣѧ́нїе дꙋшѝ моеѧ̀ свѣтода́вче, и҆ сп҃си́ мѧ. 
На хвали́техъ поста́вимъ стїхѝ д҃, и҆ пое́мъ  стїхи̑ры самогла́сны, гла́съ в҃: 
Стека́етсѧ про́чее собо́рище і҆ꙋде́йское, да  содѣ́телѧ и҆ зижди́телѧ всѧ́ческихъ пїла́тꙋ преда́стъ:  ѽ беззако́нныхъ, ѽ невѣ́рныхъ! ꙗ҆́кѡ грѧдꙋ́щаго  сꙋди́ти живы̑мъ и҆ мє́ртвымъ, на сꙋ́дъ гото́вѧтъ:  и҆сцѣлѧ́ющаго стрⷭ҇ти, ко стрⷭ҇те́мъ оу҆готовлѧ́ютъ.  гдⷭ҇и долготерпѣли́ве, ве́лїѧ твоѧ̀ млⷭ҇ть, сла́ва  тебѣ̀. 
І҆ꙋ́да беззако́нный, гдⷭ҇и, ѡ҆мочи́вый на ве́чери  рꙋ́кꙋ въ соли́лѣ съ тобо́ю, прострѐ къ беззакѡ́ннымъ  рꙋ́цѣ прїѧ́ти сре́бреники, и҆ мѵ́ра оу҆мы́сливый  цѣ́нꙋ, тебѐ безцѣ́ннаго не оу҆боѧ́сѧ прода́ти: но́зѣ  простры́й во є҆́же оу҆мы́ти, влⷣкꙋ ѡ҆блобыза̀  льсти́внѡ, во є҆́же преда́ти беззакѡ́ннымъ: ли́ка же  а҆пⷭ҇льскагѡ ѿве́ргсѧ, и҆ три́десѧть пове́ргъ  сре́бреники, твоегѡ̀ тридне́внагѡ воскрⷭ҇нїѧ не вѣ́дѣ,  и҆́мже поми́лꙋй на́съ. 
І҆ꙋ́да преда́тель льсти́въ сы́й, льсти́внымъ  лобза́нїемъ предадѐ сп҃са гдⷭ҇а, и҆ влⷣкꙋ всѣ́хъ,  ꙗ҆́кѡ раба̀ продадѐ і҆ꙋде́ѡмъ: ꙗ҆́кѡ ѻ҆вча̀ на  заколе́нїе, та́кѡ послѣ́доваше а҆́гнецъ бж҃їй, сн҃ъ  ѻ҆́ч҃їй, є҆ди́нъ многомлⷭ҇тивый. 
І҆ꙋ́да ра́бъ и҆ льсте́цъ, оу҆чени́къ и҆  навѣ́тникъ, дрꙋ́гъ и҆ дїа́волъ ѿ дѣ́лъ ꙗ҆ви́сѧ:  послѣ́доваше бо оу҆ч҃тлю, и҆ на него̀ поꙋча́шесѧ  преда́нїю, глаго́лаше въ себѣ̀: преда́мъ того̀, и҆  прїѡбрѧ́щꙋ собра̑ннаѧ и҆мѣ̑нїѧ и҆ска́ше же и҆ мѵ́рꙋ  про́данꙋ бы́ти, и҆ і҆и҃са ле́стїю ꙗ҆́ти. ѿдадѐ  цѣлова́нїе, предадѐ хрⷭ҇та̀: и҆ ꙗ҆́кѡ ѻ҆вча̀ на  заколе́нїе, си́це послѣ́доваше є҆ди́нъ бл҃гоꙋтро́бный  и҆ чл҃вѣколю́бецъ. (л. ук҃ѳ ѡ҆б.) 
Сла́ва, и҆ ны́нѣ, гла́съ то́йже: Є҆го́же  проповѣ́да а҆́гнца и҆са́їа, грѧде́тъ на заколе́нїе  во́льное, и҆ плещѝ дае́тъ на ра̑ны, лани̑ты на  заꙋшє́нїѧ, лица́ же не ѿвратѝ ѿ срамоты̀  заплева́нїй, сме́ртїю же без̾ѡбра́зною ѡ҆сꙋжда́етсѧ.  всѧ̑ безгрѣ́шный во́лею прїе́млетъ, да всѣ̑мъ да́рꙋетъ  и҆з̾ ме́ртвыхъ воскрⷭ҇нїе. 
На стїхо́внѣ стїхи̑ры самогла́сны, гла́съ и҃: 
Дне́сь є҆́же на хрⷭ҇та̀ лꙋка́вое собра́сѧ  собо́рище, и҆ на него̀ тщє́тнаѧ совѣ́товаше, преда́ти  пїла́тꙋ на сме́рть непови́ннаго. дне́сь и҆мѣ́нїемъ  оу҆давле́нїе і҆ꙋ́да себѣ̀ ѡ҆блага́етъ, и҆ лиша́етсѧ  ѻ҆бою́дꙋ жи́зни привре́менныѧ и҆ бж҃е́ственныѧ. дне́сь  каїа́фа нево́лею проро́чествꙋетъ: оу҆́не, глаго́лѧ,  є҆ди́номꙋ оу҆мре́ти за лю́ди. прїи́де бо за грѣхѝ  на́шѧ пострада́ти, да на́съ свободи́тъ ѿ рабо́ты  вра́жїѧ, ꙗ҆́кѡ бл҃гъ и҆ чл҃вѣколю́бецъ. 
Сті́хъ: Ꙗ҆ды́й хлѣ́бы моѧ̑, возвели́чи на мѧ̀  запина́нїе. 
Дне́сь і҆ꙋ́да нищелю́бїѧ сокрыва́етъ лицѐ, и҆  лихои́мства ѿкрыва́етъ зра́къ: не ктомꙋ̀ ѡ҆ ни́щихъ  пече́тсѧ, не ктомꙋ̀ мѵ́ро продае́тъ грѣ́шныѧ, но нбⷭ҇ное  мѵ́ро, и҆ ѿ негѡ̀ оу҆своѧ́етъ сре́бренники. тече́тъ ко  і҆ꙋде́ѡмъ, глаго́летъ беззакѡ́ннымъ: что́ ми хо́щете  да́ти, и҆ а҆́зъ ва́мъ преда́мъ є҆го̀; ѽ сребролю́бїѧ  преда́телѧ! оу҆добопрода́тельнꙋю твори́тъ кꙋ́плю, къ  во́лѣ кꙋпꙋ́ющихъ, непродае́магѡ кꙋ́плю твори́тъ, не  скꙋ́пъ ꙗ҆влѧ́етсѧ къ цѣнѣ̀, но ꙗ҆́кѡ раба̀ бѣжа́щаго  продае́тъ: ѻ҆бы́чай бо кра́дꙋщымъ мета́ти честна̑ѧ.  ны́нѣ же пове́рже ст҃а̑ѧ псѡ́мъ оу҆чени́къ, бѣсова́нїе  бо сребролю́бїѧ, на своего̀ влⷣкꙋ неи́стовитисѧ сотворѝ  є҆го̀. є҆гѡ́же и҆скꙋше́нїѧ бѣжи́мъ, зовꙋ́ще:  долготерпѣли́ве гдⷭ҇и, сла́ва тебѣ̀. 
Сті́хъ: И҆схожда́ше во́нъ, и҆ глаго́лаше вкꙋ́пѣ.  (л. у҃л) 
Нра́въ тво́й льстѝ и҆сполнѧ́етсѧ, беззако́нный  і҆ꙋ́до: недꙋ́гꙋѧ бо сребролю́бїемъ, прїѡбрѣ́лъ є҆сѝ  человѣконенавидѣ́нїе. а҆́ще бо бога́тство люби́лъ  є҆сѝ, почто̀ ко оу҆ча́щемꙋ ѡ҆ нищетѣ̀ прише́лъ  є҆сѝ; а҆́ще же и҆ люби́лъ є҆сѝ, вскꙋ́ю про́далъ  є҆сѝ безцѣ́ннаго, преда́въ на оу҆бїе́нїе;  оу҆жасни́сѧ со́лнце, возстенѝ землѐ, и҆ дви́жащисѧ  возопі́й: неѕло́биве гдⷭ҇и сла́ва тебѣ̀. 
Сті́хъ: Сло́во законопрестꙋ́пное возложи́ша на  мѧ̀. 
Да никто́же, ѽ вѣ́рнїи, влⷣчнїѧ ве́чери  тайноненаꙋче́нъ, никто́же ѿню́дъ ꙗ҆́кѡ і҆ꙋ́да  льсти́внѡ да пристꙋ́питъ къ трапе́зѣ: ѻ҆́нъ бо  оу҆крꙋ́хъ прїе́мъ, на хлѣ́ба оу҆клони́сѧ. ѡ҆́бразомъ  оу҆́бѡ сы́й оу҆чени́къ, ве́щїю же сы́й оу҆бі́йца. со  і҆ꙋдє́и оу҆́бѡ веселѧ́сѧ, со а҆пⷭ҇лы же водворѧ́ѧсѧ:  ненави́дѧ лобыза́ше, лобыза́ѧ же продава́ше и҆скꙋпи́вшаго  на́съ клѧ́твы, бг҃а и҆ сп҃са дꙋ́шъ на́шихъ. 
Сла́ва, гла́съ то́йже: Нра́въ тво́й льстѝ: 
И҆ ны́нѣ, гла́съ є҃: Тайново́дствꙋѧ твоѧ̑ гдⷭ҇и  оу҆ченикѝ, оу҆чи́лъ є҆сѝ глаго́лѧ: ѽ дрꙋ́зи,  зри́те, да никі́йже стра́хъ ва́съ разлꙋчи́тъ ѿ менѐ:  а҆́ще бо и҆ страждꙋ̀, но за мі́ръ. не блазни́тесѧ оу҆̀бо  ѡ҆ мнѣ̀: не прїидо́хъ бо, да послꙋ́жатъ мѝ, но  послꙋжи́ти, и҆ положи́ти дꙋ́шꙋ мою̀ и҆збавле́нїе за  мі́ръ. а҆́ще оу҆́бѡ вы̀ дрꙋ́зи моѝ є҆стѐ, менѐ  подража́йте: хотѧ́й пе́рвый бы́ти, да бꙋ́детъ  послѣ́днїй, влады́ка ꙗ҆́кѡ слꙋжи́тель. пребꙋ́дите во  мнѣ̀, да гро́здъ принесетѐ: а҆́зъ бо є҆́смь лоза̀  живо́тнаѧ. 
Бл҃го є҆́сть и҆сповѣ́датисѧ гдⷭ҇ви:  Совокꙋплѧ́емъ и҆ ча́съ пе́рвый, въ не́мже глаго́лемъ и҆  тропа́рь прⷪ҇ро́чества, гла́съ г҃: 
Заꙋше́нный за ро́дъ человѣ́ческїй, и҆ не  прогнѣ́вавыйсѧ свободѝ ѿ и҆стлѣ́нїѧ живо́тъ на́шъ  гдⷭ҇и, и҆ сп҃сѝ на́съ. 
Сла́ва, и҆ ны́нѣ, то́йже. (л. у҃л ѡ҆б.) 
Прокі́менъ, гла́съ а҃: Да разꙋмѣ́ютъ ꙗ҆зы́цы,  ꙗ҆́кѡ и҆́мѧ тебѣ̀ гдⷭ҇ь. Сті́хъ: Бж҃е, кто̀  оу҆подо́битсѧ тебѣ̀; 
Прⷪ҇ро́чества і҆еремі́ина чте́нїе. [Глава̀ а҃і, ст.  и҃і-к҃г: глава̀ в҃і, ст. а҃-є҃і.] 
Гдⷭ҇и, скажи́ ми, и҆ оу҆разꙋмѣ́ю: тогда̀  ви́дѣхъ начина̑нїѧ и҆́хъ. А҆́зъ же ꙗ҆́кѡ а҆́гнѧ  неѕло́бивое ведо́мое на заколе́нїе не разꙋмѣ́хъ, ꙗ҆́кѡ  на мѧ̀ помы́слиша по́мыслъ лꙋка́вый, глаго́люще:  прїиди́те и҆ вложи́мъ дре́во въ хлѣ́бъ є҆гѡ̀, и҆  и҆стреби́мъ є҆го̀ ѿ землѝ живꙋ́щихъ, и҆ и҆́мѧ є҆гѡ̀  да не помѧне́тсѧ ктомꙋ̀. Гдⷭ҇ь саваѡ́ѳъ, сꙋдѧ́й  пра́веднѡ, и҆спытꙋ́ѧй сердца̀ и҆ оу҆трѡ́бы, да ви́ждꙋ  мще́нїе твоѐ на ни́хъ, ꙗ҆́кѡ къ тебѣ̀ ѿкры́хъ  ѡ҆правда́нїе моѐ. Сегѡ̀ ра́ди сїѧ̑ глаго́летъ гдⷭ҇ь на  мꙋ́жы а҆наѳѡ́ѳски и҆́щꙋщыѧ дꙋшѝ моеѧ̀, глаго́лющыѧ: да  не проро́чествꙋеши ѡ҆ и҆́мени гдⷭ҇ни: а҆́ще ли же нѝ,  оу҆́мреши въ рꙋка́хъ на́шихъ. Сегѡ̀ ра́ди сїѧ̑  глаго́летъ гдⷭ҇ь си́лъ: сѐ а҆́зъ посѣщꙋ̀ на ни́хъ:  ю҆́нѡши и҆́хъ мече́мъ оу҆́мрꙋтъ, и҆ сы́нове и҆́хъ и҆  дщє́ри и҆́хъ сконча́ютсѧ гла́домъ: И҆ ѡ҆ста́нка не  бꙋ́детъ ѿ ни́хъ, наведꙋ́ бо ѕла̑ѧ на живꙋ́щыѧ во  а҆наѳѡ́ѳѣ, въ лѣ́то посѣще́нїѧ и҆́хъ. Пра́веденъ  є҆сѝ гдⷭ҇и, ꙗ҆́кѡ ѿвѣща́ю къ тебѣ̀, ѻ҆ба́че  сꙋдьбы̑ возглаго́лю къ тебѣ̀: что̀ ꙗ҆́кѡ пꙋ́ть  нечести́выхъ спѣ́етсѧ; оу҆гобзи́шасѧ всѝ творѧ́щїи  беззакѡ́нїѧ; Насади́лъ є҆сѝ и҆̀хъ, и҆ оу҆корени́шасѧ:  ча̑да сотвори́ша, и҆ сотвори́ша пло́дъ: бли́зъ є҆сѝ ты̀  оу҆́стъ и҆́хъ, дале́че же ѿ оу҆тро́бъ и҆́хъ. И҆ ты̀,  гдⷭ҇и, разꙋмѣ́еши мѧ̀, ви́дѣлъ мѧ̀ є҆сѝ, и҆  и҆скꙋси́лъ є҆сѝ се́рдце моѐ пред̾ тобо́ю, соберѝ  и҆̀хъ ꙗ҆́кѡ ѻ҆́вцы на заколе́нїе, и҆ ѡ҆чи́сти и҆̀хъ въ  де́нь заколе́нїѧ и҆́хъ. Доко́лѣ пла́кати и҆́мать землѧ̀,  и҆ трава̀ всѧ̑ се́льнаѧ и҆́зсхнетъ ѿ ѕло́бы живꙋ́щихъ  на не́й; погибо́ша ско́ти и҆ пти̑цы, ꙗ҆́кѡ реко́ша: не  оу҆́зритъ бг҃ъ (л. ул҃а) пꙋте́й на́шихъ. Но́зи твоѝ  текꙋ́тъ, и҆ разслаблѧ́ютъ тѧ̀. И҆ди́те, собери́те всѧ̑  ѕвѣ́ри сє́льныѧ, и҆ да прїи́дꙋтъ снѣ́сти є҆̀.  Па́стырїе мно́зи растли́ша вїногра́дъ мо́й, ѡ҆скверни́ша  ча́сть мою̀, да́ша ча́сть жела́емꙋю мою̀ въ пꙋсты́ню  непрохо́днꙋю. Положи́ша въ потребле́нїе па́гꙋбы. Ꙗ҆́кѡ  сїѧ̑ глаго́летъ гдⷭ҇ь ѡ҆ всѣ́хъ сосѣдѣ́хъ лꙋка́выхъ,  прикаса́ющихсѧ наслѣ́дїю моемꙋ̀, є҆́же раздѣли́хъ  лю́демъ мои̑мъ і҆и҃лю: сѐ а҆́зъ и҆сто́ргнꙋ и҆̀хъ ѿ  землѝ и҆́хъ, и҆ до́мъ і҆ꙋ́динъ и҆зве́ргнꙋ ѿ среды̀  и҆́хъ. И҆ бꙋ́детъ є҆гда̀ и҆сто́ргнꙋ и҆̀хъ, ѡ҆бращꙋ́сѧ и҆  поми́лꙋю и҆̀хъ, и҆ вселю̀ и҆̀хъ, кого́ждо въ достоѧ́нїе  своѐ, и҆ кого́ждо въ зе́млю свою̀. 
Прокі́менъ, гла́съ и҃: Помоли́тесѧ и҆ воздади́те  гдⷭ҇ви бг҃ꙋ на́шемꙋ. Сті́хъ: Вѣ́домъ во і҆ꙋде́и  бг҃ъ, во і҆и҃ли ве́лїе и҆́мѧ є҆гѡ̀. 
Подоба́етъ вѣ́дати, ꙗ҆́кѡ лїті́и за оу҆поко́й въ  притво́рѣ не быва́етъ до недѣ́ли ѳѡмины̀. 
Про́чїѧ же часы̀ пою́тсѧ триѱа́лмны, про́стѡ. 
Во ст҃ы́й и҆ вели́кїй четверто́къ ве́чера, 
во свѣти́льничное, кле́плетъ во и҃ ча́съ, и҆  бл҃гослови́вшꙋ а҆рхїере́ю, и҆лѝ сщ҃е́нникꙋ, начина́емъ  вече́рню: Прїиди́те поклони́мсѧ: и҆ предначина́тельный  ѱало́мъ. Быва́етъ є҆ктенїа̀ ѿ сщ҃е́нника. Та́же,  Гдⷭ҇и воззва́хъ, на гла́съ в҃, поставлѧ́емъ стїхѡ́въ  і҃. Сщ҃е́нникъ же и҆змѣнѧ́ѧй сщ҃е́нническꙋю ѻ҆де́ждꙋ,  и҆схо́дитъ, и҆ кади́тъ, и҆ по є҆́же возврати́тисѧ,  твори́тъ проскомі́дїю. Мы́ же пое́мъ стїхи̑ры самогла́сны  днѐ, гла́съ в҃, повторѧ́юще ѧ҆̀. 
Стека́етсѧ про́чее собо́рище і҆ꙋде́йское, да  содѣ́телѧ и҆ зижди́телѧ всѧ́ческихъ пїла́тꙋ преда́стъ.  ѽ (л. ул҃а ѡ҆б.) беззако́нныхъ, ѽ невѣ́рныхъ! ꙗ҆́кѡ  грѧдꙋ́щаго сꙋди́ти живы̑мъ и҆ мє́ртвымъ, на сꙋ́дъ  гото́вѧтъ: и҆сцѣлѧ́ющаго стра̑сти, ко стрⷭ҇те́мъ  оу҆готовлѧ́ютъ: гдⷭ҇и долготерпѣли́ве, ве́лїѧ твоѧ̀  млⷭ҇ть, сла́ва тебѣ̀. 
І҆ꙋ́да беззако́нный, ѡ҆мочи́вый на ве́чери рꙋ́кꙋ  въ соли́лѣ съ тобо́ю, прострѐ къ беззакѡ́ннымъ рꙋ́цѣ  прїѧ́ти сре́бреники: и҆ мѵ́ра оу҆мы́сливый цѣ́нꙋ, тебѐ  безцѣ́ннаго не оу҆боѧ́сѧ прода́ти: но́зѣ простры́й, во  є҆́же оу҆мы́ти: влⷣкꙋ ѡ҆блобыза̀ льсти́внѡ, во є҆́же  преда́ти беззакѡ́ннымъ: ли́ка же а҆пⷭ҇льскагѡ ѿве́ргсѧ,  и҆ три́десѧть пове́ргъ сре́бреники, твоегѡ̀ тридне́внагѡ  воскрⷭ҇нїѧ не вѣ́дѣ, и҆́мже поми́лꙋй на́съ. 
І҆ꙋ́да преда́тель льсти́въ сы́й, льсти́внымъ  лобза́нїемъ предадѐ сп҃са гдⷭ҇а, и҆ влⷣкꙋ всѣ́хъ,  ꙗ҆́кѡ раба̀ продадѐ і҆ꙋде́ѡмъ: ꙗ҆́кѡ ѻ҆вча̀ на  заколе́нїе, та́кѡ послѣ́доваше, а҆́гнецъ бж҃їй, сн҃ъ  ѻ҆́ч҃їй, є҆ди́нъ многомлⷭ҇тивый. 
І҆ꙋ́да ра́бъ и҆ льсте́цъ, оу҆чени́къ и҆  навѣ́тникъ, дрꙋ́гъ и҆ дїа́волъ, ѿ дѣ́лъ ꙗ҆ви́сѧ:  послѣ́доваше бо оу҆чи́телю, и҆ на него̀ поꙋча́шесѧ  преда́нїю, глаго́лаше въ себѣ̀: преда́мъ того̀, и҆  прїѡбрѧ́щꙋ сѡ́браннаѧ и҆мѣ̑нїѧ: и҆ска́ше же и҆ мѵ́рꙋ  про́данꙋ бы́ти, и҆ і҆и҃са ле́стїю ꙗ҆́ти, ѿдадѐ  цѣлова́нїе, предадѐ хрⷭ҇та̀. и҆ ꙗ҆́кѡ ѻ҆вча̀ на  заколе́нїе, си́це послѣ́доваше а҆́гнецъ бж҃їй, є҆ди́нъ  бл҃гоꙋтро́бный и҆ чл҃вѣколю́бецъ. 
Є҆го́же проповѣ́да а҆́гнца и҆са́їа, грѧде́тъ на  заколе́нїе во́льное, и҆ плещи̑ дае́тъ на ра̑ны, лани̑ты  на заꙋшє́нїѧ, лица́ же не ѿвратѝ ѿ срамоты̀  заплева́нїй, сме́ртїю же без̾ѡбра́зною ѡ҆сꙋжда́етсѧ:  всѧ̑ безгрѣ́шный во́лею прїе́млетъ, да всѣ̑мъ да́рꙋетъ  и҆з̾ ме́ртвыхъ воскрⷭ҇нїе. 
Сла́ва, и҆ ны́нѣ, гла́съ ѕ҃: Рожде́нїе  є҆хі́днѡвъ вои́стиннꙋ і҆ꙋ́да, ꙗ҆́дшихъ ма́ннꙋ въ  пꙋсты́ни, и҆ ро́пщꙋщихъ на (л. ул҃в) пита́телѧ: є҆ще́  бо бра́шнꙋ сꙋ́щꙋ во оу҆стѣ́хъ и҆́хъ, клевета́хꙋ на бг҃а  небл҃года́рнїи: и҆ се́й ѕлочести́вый нбⷭ҇ный хлѣ́бъ во  оу҆стѣ́хъ носѧ́й, на сп҃са преда́тельство содѣ́ла. ѽ  нра́ва несы́тнагѡ, и҆ де́рзости безчеловѣ́чныѧ!  пита́ющаго продае́тъ, и҆ є҆го́же люблѧ́ше влⷣкꙋ,  предаѧ́ше на сме́рть: вои́стиннꙋ ѻ҆́нѣхъ сы́нъ  беззако́нный, и҆ съ ни́ми па́гꙋбꙋ наслѣ́дова. но пощадѝ  гдⷭ҇и, дꙋ́шы на́шѧ ѿ такова́гѡ безчеловѣ́чества,  є҆ди́не въ долготерпѣ́нїи неизрече́нный. 
Вхо́дъ со є҆ѵⷢ҇лїемъ. Свѣ́те ти́хїй: 
Прокі́менъ, гла́съ а҃: И҆зми́ мѧ гдⷭ҇и, ѿ  человѣ́ка лꙋка́ва, ѿ мꙋ́жа непра́ведна и҆зба́ви мѧ̀.  Сті́хъ: И҆́же помы́слиша непра́вдꙋ въ се́рдцѣ ве́сь  де́нь. 
И҆схо́да чте́нїе. [Глава̀ ѳ҃і, ст. і҃-ѳ҃і.] 
Речѐ гдⷭ҇ь мѡѷсе́ю: соше́дъ засвидѣ́тельствꙋй  лю́демъ, и҆ ѡ҆чи́сти ѧ҆̀ дне́сь и҆ оу҆́трѣ: и҆ да  и҆сперꙋ́тъ ри̑зы. И҆ да бꙋ́дꙋтъ гото́вы въ де́нь тре́тїй:  въ тре́тїй бо де́нь сни́детъ гдⷭ҇ь на го́рꙋ сїна́йскꙋю,  пред̾ всѣ́ми людьмѝ. И҆ оу҆стро́иши лю́ди ѻ҆́крестъ,  глаго́лѧ: внемли́те себѣ̀ не восходи́ти на го́рꙋ, и҆  ничи́мже коснꙋ́тисѧ є҆ѧ̀: всѧ́къ прикоснꙋ́выйсѧ горѣ̀,  сме́ртїю оу҆́мретъ. Не ко́снетсѧ є҆́й рꙋка̀, ка́менїемъ  бо побїе́тсѧ, и҆лѝ стрѣло́ю оу҆стрѣли́тсѧ, а҆́ще  ско́тъ, а҆́ще человѣ́къ, не бꙋ́детъ жи́въ: є҆гда́ же  гла́си и҆ трꙋбы̑ и҆ ѻ҆́блакъ ѿи́детъ ѿ горы̀, сі́и  взы́дꙋтъ на го́рꙋ. Сни́де же мѡѷсе́й съ горы̀ къ  лю́демъ, и҆ ѡ҆ст҃ѝ ѧ҆̀: и҆ и҆спра́ша ри̑зы своѧ̑. И҆  речѐ лю́демъ: бꙋ́дите гото́ви, трѝ дни̑ не входи́те къ  жена́мъ. Бы́сть же въ тре́тїй де́нь бы́вшꙋ ко оу҆́трꙋ,  и҆ бы́ша гла́си и҆ мо́лнїѧ, и҆ ѻ҆́блакъ мра́ченъ на  горѣ̀ сїна́йстѣй, гла́съ трꙋ́бный глаша́ше ѕѣлѡ̀: и҆  оу҆боѧ́шасѧ всѝ лю́дїе и҆̀же въ полцѣ̀. И҆зведе́ же  мѡѷсе́й лю́ди во срѣ́тенїе бг҃ꙋ и҆з̾ полка̀, и҆ (л.  ул҃в ѡ҆б.) ста́ша под̾ горо́ю. Гора́ же сїна́йскаѧ  дымѧ́шесѧ всѧ̀, схожде́нїѧ ра́ди бж҃їѧ на ню̀ во ѻ҆гнѝ:  и҆ восхожда́ше ды́мъ, ꙗ҆́кѡ ды́мъ пе́щный: и҆  оу҆жасо́шасѧ всѝ лю́дїе ѕѣлѡ̀. Бы́ша же гла́си  трꙋ́бнїи происходѧ́ще крѣ́пцы ѕѣлѡ̀. мѡѷсе́й  глаго́лаше, бг҃ъ же ѿвѣщава́ше є҆мꙋ̀ гла́сомъ. 
Прокі́менъ, гла́съ з҃: И҆зми́ мѧ ѿ вра̑гъ мои́хъ  бж҃е, и҆ ѿ востаю́щихъ на мѧ̀ и҆зба́ви мѧ̀. Сті́хъ:  И҆зба́ви мѧ̀ ѿ дѣ́лающихъ беззако́нїе. 
І҆́ѡва чте́нїе. [Глава̀ л҃и, ст. а҃-к҃г: гл. м҃в,  ст. а҃-є҃]. 
Речѐ гдⷭ҇ь і҆́ѡвꙋ сквозѣ̀ бꙋ́рю и҆ ѻ҆́блаки:  Кто̀ се́й скрыва́ѧй ѿ менѐ совѣ́тъ, содержа́й же  глаго́лы въ се́рдцѣ, мене́ же ли мни́тсѧ оу҆таи́ти;  Препоѧ́ши ꙗ҆́кѡ мꙋ́жъ чре́сла твоѧ̑: вопрошꙋ́ же тѧ̀,  ты́ же мѝ ѿвѣща́й. Гдѣ̀ бы́лъ є҆сѝ є҆гда̀  ѡ҆снова́хъ зе́млю; возвѣсти́ ми, а҆́ще вѣ́си ра́зꙋмъ;  Кто̀ положѝ мѣ̑ры є҆ѧ̀, а҆́ще вѣ́си; и҆лѝ кто̀  наведы́й ве́рвь на ню̀; На че́мже столпѝ є҆ѧ̀  оу҆твержде́ни сꙋ́ть; кто́ же є҆́сть положи́вый ка́мень  краеꙋго́льный на не́й; Є҆гда̀ [сотворе́ны] бы́ша  ѕвѣ́зды, восхвали́ша мѧ̀ гла́сомъ ве́лїимъ всѝ а҆́гг҃ли  моѝ. Загради́хъ же мо́ре враты̀, є҆гда̀ и҆злива́шесѧ  и҆з̾ чре́ва мт҃ре своеѧ̀ и҆сходѧ́щее. Положи́хъ же  є҆мꙋ̀ ѻ҆́блакъ во ѡ҆дѣѧ́нїе, мгло́ю же пови́хъ є҆̀:  И҆ положи́хъ є҆мꙋ̀ предѣ́лы, ѡ҆бложи́въ затво́ры и҆  врата̀. Рѣ́хъ же є҆мꙋ̀: до сегѡ̀ до́йдеши и҆ не  пре́йдеши, но въ тебѣ̀ сокрꙋша́тсѧ во́лны твоѧ̑. И҆лѝ  при тебѣ̀ соста́вихъ свѣ́тъ оу҆́треннїй; денни́ца же  вѣ́сть чи́нъ сво́й, Ꙗ҆́тисѧ кри́лъ землѝ, ѿтрѧстѝ  нечести̑выѧ ѿ неѧ̀. И҆лѝ ты̀ бре́нїе взе́мъ ѿ  землѝ, созда́лъ є҆сѝ живо́тно, и҆ глаго́ливаго сего̀  посади́лъ є҆сѝ на землѝ; Ѿѧ́лъ же ли є҆сѝ ѿ  нечести́выхъ свѣ́тъ; мы́шцꙋ же го́рдыхъ сокрꙋши́лъ ли  є҆сѝ; Прише́лъ же ли (л. ул҃г) є҆сѝ на и҆сто́чники  мо́рѧ; въ слѣда́хъ же бе́здны ходи́лъ ли є҆сѝ;  Ѿверза́ютсѧ же ли тебѣ̀ стра́хомъ врата̀ смє́ртнаѧ;  вра́тницы же а҆́дѡвы ви́дѣвше тѧ̀ оу҆боѧ́шасѧ ли;  Навы́клъ же ли є҆сѝ широты̀ поднебе́сныѧ, повѣ́ждь  оу҆̀бо мѝ, коли́ка є҆́сть, Въ ко́ей же землѝ  вселѧ́етсѧ свѣ́тъ; тьмѣ́ же ко́е є҆́сть мѣ́сто; А҆́ще  оу҆̀бо введе́ши мѧ̀ въ предѣ́лы и҆́хъ, а҆́ще же ли и҆  вѣ́си стєзѝ и҆́хъ; Вѣ́мъ оу҆̀бо ꙗ҆́кѡ тогда̀  рожде́нъ є҆сѝ, число́ же лѣ́тъ твои́хъ мно́го.  Прише́лъ же ли є҆сѝ въ сокрѡ́вища снѣ̑жнаѧ, и҆  сокрѡ́вища гра̑днаѧ ви́дѣлъ ли є҆сѝ; Подлежа́тъ же ли  тебѣ̀ въ ча́съ врагѡ́въ въ де́нь бра́ней и҆ ра́ти;  Ѿвѣща́въ же і҆́ѡвъ, речѐ ко гдⷭ҇ꙋ: Вѣ́мъ ꙗ҆́кѡ всѧ̑  мо́жеши, невозмо́жно же тебѣ̀ ничто́же. Кто́ є҆сть  таѧ́й ѿ тебѐ совѣ́тъ; щадѧ́й же словеса̀, и҆ ѿ  тебѐ мни́тсѧ оу҆таи́ти; кто́ же возвѣсти́тъ мѝ,  и҆́хже не вѣ́дѣхъ, вє́лїѧ и҆ ди̑внаѧ, и҆́хже не  зна́хъ; Послꙋ́шай же менѐ гдⷭ҇и, да и҆ а҆́зъ  возглаго́лю: вопрошꙋ́ же тѧ̀, ты́ же мѧ̀ наꙋчѝ. Слꙋ́хомъ  оу҆́бѡ оу҆́ха слы́шахъ тѧ̀ пе́рвѣе, ны́нѣ же ѻ҆́ко  моѐ ви́дѣ тѧ̀. 
Прⷪ҇ро́чества и҆са́їина чте́нїе. [Глава̀ и҃, ст. д҃-  а҃і.] 
Гдⷭ҇ь дае́тъ мнѣ̀ ѧ҆зы́къ наꙋче́нїѧ, є҆́же  разꙋмѣ́ти, є҆гда̀ подоба́етъ рещѝ сло́во: положи́ мѧ  оу҆́трѡ оу҆́трѡ, приложи́ ми оу҆́хо, є҆́же слы́шати.  И҆ наказа́нїе гдⷭ҇не ѿверза́етъ оу҆́шы моѝ, а҆́зъ же  не проти́влюсѧ, ни противоглаго́лю. Плещы̀ моѝ вда́хъ на  ра̑ны, и҆ лани̑тѣ моѝ на заꙋшє́нїѧ, лица́ же моегѡ̀ не  ѿврати́хъ ѿ стꙋда̀ заплева́нїй. И҆ гдⷭ҇ь гдⷭ҇ь  помо́щникъ мѝ бы́сть: сегѡ̀ ра́ди не оу҆срами́хсѧ, но  положи́хъ лицѐ своѐ а҆́ки тве́рдый ка́мень, и҆  разꙋмѣ́хъ, ꙗ҆́кѡ не постыждꙋ́сѧ. Занѐ приближа́етсѧ  ѡ҆правда́вый мѧ̀: кто̀ прѧ́йсѧ со мно́ю; да  сопротивоста́нетъ мнѣ̀ кꙋ́пнѡ: и҆ кто̀ (л. ул҃г ѡ҆б.)  сꙋдѧ́йсѧ со мно́ю: да прибли́житсѧ ко мнѣ̀. Сѐ гдⷭ҇ь  гдⷭ҇ь помо́жетъ мѝ: кто̀ ѡ҆ѕло́битъ мѧ̀; сѐ всѝ вы̀,  ꙗ҆́кѡ ри́за ѡ҆бетша́ете, и҆ ꙗ҆́кѡ мо́лїе и҆з̾ѧ́стъ  вы̀. Кто̀ въ ва́съ боѧ́йсѧ гдⷭ҇а; да послꙋ́шаетъ гла́са  ѻ҆́трока є҆гѡ̀: ходѧ́щїи во тьмѣ̀, и҆ нѣ́сть и҆̀мъ  свѣ́та, надѣ́йтесѧ на и҆́мѧ гдⷭ҇не, и҆ оу҆тверди́тесѧ  ѡ҆ бз҃ѣ. Сѐ всѝ вы̀ ѻ҆́гнь раждиза́ете, и҆  оу҆крѣплѧ́ете пла́мень: ходи́те свѣ́томъ ѻ҆гнѧ̀  ва́шегѡ, и҆ пла́менемъ, є҆го́же разжего́сте: менѐ ра́ди  бы́ша сїѧ̑ ва́мъ, въ печа́ли оу҆́спнете. 
Та́же, є҆ктенїа̀ ма́лаѧ. Трист҃о́е. 
Прокі́менъ а҆пⷭ҇ла, гла́съ з҃: Кнѧ́зи лю́дстїи  собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀.  Сті́хъ: Вскꙋ́ю шата́шасѧ ꙗ҆зы́цы, и҆ лю́дїе  поꙋчи́шасѧ тщє́тнымъ. А҆по́столъ къ корі́нѳѧнѡмъ,  зача́ло рм҃ѳ. Бра́тїе, а҆́зъ прїѧ́хъ ѿ гдⷭ҇а:  А҆ллилꙋ́їа, гла́съ ѕ҃: Бл҃же́нъ разꙋмѣва́ѧй на ни́ща  и҆ оу҆бо́га, въ де́нь лю́тъ и҆зба́витъ є҆го̀ гдⷭ҇ь.  Сті́хъ: Вразѝ моѝ рѣ́ша мнѣ̀ ѕла̑ѧ: когда̀  оу҆́мретъ и҆ поги́бнетъ и҆́мѧ є҆гѡ̀; Сті́хъ:  Ꙗ҆ды́й хлѣ́бы моѧ̑, возвели́чи на мѧ̀ запина́нїе.  Є҆ѵⷢ҇лїе ѿ матѳе́а, зача́ло р҃з: Речѐ гдⷭ҇ь  свои̑мъ оу҆ч҃нкѡ́мъ: вѣ́сте, ꙗ҆́кѡ по двою̀ дню̑  па́сха бꙋ́детъ: 
И҆ по чи́нꙋ бж҃е́ственнаѧ лїтꙋргі́а вели́кагѡ  васі́лїа. Вмѣ́стѡ же херꙋві́мскїѧ пѣ́сни пое́мъ  тропа́рь се́й, на гла́съ ѕ҃, три́жды. 
Ве́чери твоеѧ̀ та́йныѧ дне́сь, сн҃е бж҃їй,  прича́стника мѧ̀ прїимѝ: не бо̀ врагѡ́мъ твои̑мъ та́йнꙋ  повѣ́мъ, ни лобза́нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ  разбо́йникъ и҆сповѣ́даю тѧ̀: помѧни́ мѧ гдⷭ҇и во  црⷭ҇твїи твое́мъ. 
То́йже и҆ прича́стенъ, и҆ вмѣ́стѡ, Да  и҆спо́лнѧтсѧ оу҆ста̀ на̑ша то́йже пое́мъ мно́жицею,  до́ндеже причастѧ́тсѧ бра́тїѧ бж҃е́ственныхъ та̑инъ. По  заамвѡ́нной же мл҃твѣ быва́етъ оу҆мове́нїе, и҆ є҆гѡ̀  послѣ́дованїе, ꙗ҆́коже ꙗ҆влѧ́етъ оу҆ста́въ. Та́же  дае́тсѧ а҆нті́дѡръ, и҆ ѿпꙋ́стъ. На трапе́зѣ же  причаща́емсѧ вїна̀ и҆ є҆ле́а. 


(л. ул҃д) 
Въ то́йже вели́кїй четверто́къ 
повече́рїе глаго́лемъ ма́лое, на не́мже пое́мъ  трипѣ́снецъ. Творе́нїе господи́на а҆ндре́а кри́тскагѡ.  Гла́съ и҃. 
Пѣ́снь є҃. 
І҆рмо́съ: Мра́къ дꙋшѝ моеѧ̀ разженѝ свѣтода́вче  хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆  да́рꙋй мѝ свѣ́тъ повелѣ́нїй твои́хъ сло́ве, да  оу҆́тренюѧ сла́влю тѧ̀. 
Оу҆раси́сѧ ве́черѧ, и҆ оу҆гото́васѧ тебѣ̀  па́сха, ꙗ҆́коже ре́клъ є҆сѝ хрⷭ҇тѐ: но і҆ꙋ́да на  преда́нїе твоѐ поꙋча́шесѧ, и҆ сы́й съ тобо́ю внѣ̀  твоеѧ̀ цѣны̀, соглаша́шесѧ сребролю́бїемъ. 
Востае́тъ съ ве́чери, и҆ ле́нтїемъ препоѧсꙋ́етсѧ  по чре́слѡмъ хрⷭ҇то́съ во́лею, и҆ преклонѧ́етъ вы́ю,  петрꙋ̀ вопїю́щꙋ: никогда́же моѝ но́зѣ оу҆мы́еши  тво́рче мо́й, но ѻ҆ба́че ѡ҆мы́й. 
Прїѧ́тъ хлѣ́бъ въ рꙋ́цѣ, на преда́нїе і҆ꙋ́да,  льсти́вый оу҆чени́къ, и҆́мже и҆ преда́нїе содѣ́ла  тебѣ̀, простира́ше но́зѣ, и҆̀хже са́мъ є҆сѝ ѡ҆мы́лъ  и҆ ле́нтїемъ ѡ҆те́рлъ. 
Лобза́нїемъ льсти́внымъ і҆ꙋ́да тогда̀ оу҆ста̀  распира́ше тебѣ̀, и҆́миже тѣ́ло твоѐ сло́ве  недосто́йнѡ ѡ҆мака́ше, вопїѧ̀ тебѣ̀: ра́дꙋйсѧ оу҆ч҃тлю,  лобза́тель и҆ преда́тель, ра́бъ и҆ льсте́цъ. 
Пе́тръ ꙗ҆́коже зрѧ́ше содѣва́ємаѧ тогда̀,  оу҆́жасомъ ѡ҆держи́мь бы́въ рабы́ни ѡ҆бличи́сѧ хꙋды́мъ  вопроше́нїемъ: и҆́бо ѿве́ржесѧ тебѐ гдⷭ҇а, не то́кмѡ  ꙗ҆́коже ре́клъ є҆сѝ, но и҆ ꙗ҆́кѡ вѣ́далъ є҆сѝ,  всѧ̑ вѣ́дый. 
Заꙋша́етсѧ зижди́тель, и҆ оу҆дарѧ́етсѧ тва́рь  поноше́нїемъ є҆гѡ̀: тро́стїю бїе́тсѧ хотѧ̀, и҆ вы̑шнѧѧ  (л. ул҃д ѡ҆б.) преклонѧ́ютсѧ: ѡ҆плева́етсѧ сꙋдїѧ̀, и҆  ѡ҆снѡва́нїѧ всѧ̑ земна̑ѧ подвиза́ютсѧ. 
Сла́ва: Те́рнїемъ вѣнчава́етсѧ бг҃ъ, зе́млю всю̀  оу҆краше́й цвѣ́ты, и҆ ра̑ны прїе́млетъ, и҆ терпи́тъ  поноше́нїе долготерпѣли́внѡ, и҆ багрѧни́цꙋ порꙋга́нїѧ  но́ситъ, и҆ терпи́тъ всѧ̑ бг҃ъ сы́й, и҆ стра́ждетъ свое́ю  пло́тїю. 
И҆ ны́нѣ: Да вопїе́тъ і҆ѡа́ннъ, сказꙋ́ѧ  оу҆че́нїи бж҃е́ственными воплоще́нїе твоѐ: сло́во  пло́ть бы́въ и҆з̾ дв҃ы непрело́жнѡ, и҆ пребы́сть  є҆стество́мъ бг҃ъ ꙗ҆́коже бѣ̀, не ѿстꙋпи́въ  ѻ҆те́ческихъ є҆гѡ̀ нѣ́дръ. 
Пѣ́снь и҃. 
І҆рмо́съ: Покрыва́ѧй вода́ми превы́спрєннѧѧ  своѧ̑, полага́ѧй мо́рю предѣ́лъ песо́къ, и҆ содержа́й  всѧ̑: тѧ̀ пое́тъ со́лнце, тѧ̀ сла́витъ лꙋна̀, тебѣ̀  прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ  во вѣ́ки. 
Ѡ҆дѣва́ѧй ѻ҆́блаки нб҃о і҆и҃се, на прⷭ҇то́лѣ  сла́вы црⷭ҇твꙋѧ съ нетлѣ́ннымъ ѻ҆ц҃е́мъ, ты̀ прїе́мь  ле́нтїй, си́мъ препоѧ́салсѧ є҆сѝ ѡ҆мы́ти но́ги  бре́ннїи, ве́сь ѻ҆́гнь сы́й сло́ве, а҆́ще и҆ воплоти́лсѧ  є҆сѝ. 
Ꙗ҆́коже всѧ̑ ѡ҆мы́въ, возле́гъ і҆и҃съ, къ свои̑мъ  оу҆ченикѡ́мъ глаго́летъ: вѣ́сте всѝ, что̀ сотвори́хъ  ны́нѣ: ѡ҆́бразъ бо да́хъ ва́мъ смире́нїѧ всѣ̑мъ: да  и҆́же хо́щетъ пе́рвый бы́ти, да бꙋ́детъ всѣ́хъ  послѣ́днїй произволе́нїемъ. 
Чи́сти оу҆́бѡ є҆стѐ, но не всѝ вы̀, хрⷭ҇то́съ  дрꙋгѡ́мъ возлежа́щымъ на ве́чери речѐ: є҆ди́нъ оу҆́бѡ  къ дрꙋго́мꙋ не довѣ́дѧще, речѐ, сло́ва: тѣ́мже по  си́хъ глаго́летъ ꙗ҆́вѣ и҆́мѧ преда́телѧ. 
Ꙗ҆́коже сїѧ̑ глаго́лѧ, на горѣ̀ є҆леѡ́нстѣй  прише́дъ, сꙋдїѧ̀ всѣ́хъ со оу҆ченикѝ, тогда̀ оу҆́бѡ  глаго́лаше: (л. ул҃є) прїиди́те и҆ по́йдемъ ѿсю́дꙋ,  приспѣ́ бо оу҆жѐ преда́тель: никто́же ѿве́ржисѧ  менѐ, во́лею бо страждꙋ̀. 
Ѽ ле́стнагѡ лобза́нїѧ! ра́дꙋйсѧ оу҆ч҃тлю,  хрⷭ҇тꙋ̀ і҆ꙋ́да глаго́летъ, вкꙋ́пѣ съ сло́вомъ преда́стъ  на заколе́нїе: се́ бо дадѐ зна́менїе беззакѡ́ннымъ:  є҆го́же а҆́зъ лобжꙋ̀, то́й є҆́сть, є҆го́же преда́ти  ва́мъ ѡ҆бѣща́хсѧ. 
Ꙗ҆́тъ бы́въ бж҃е на́шъ ѿ беззако́нныхъ люде́й,  и҆ не пререкꙋ́ѧ ѿню́дъ, ни вопїѧ̀ а҆́гнче бж҃їй,  претерпѣ́лъ є҆сѝ всѧ̑, и҆спыта́тисѧ, и҆ сꙋди́тисѧ, и҆  бїе́нъ бы́ти, свѧ́занъ и҆ ведо́мъ бы́ти со ѻ҆рꙋ́жїи и҆  дреко́льми къ каїа́фѣ. 
Да ра́спнетсѧ, вопїѧ́хꙋ є҆вре́йстїи лю́дїе со  сщ҃е́нники и҆ кни́жники, і҆и҃съ хрⷭ҇то́съ. ѽ лю́дїе  невѣ́рнїи! что́ бо сотворѝ ꙗ҆ви́выйсѧ, воздви́гнꙋвый  ла́зарѧ ѿ гро́ба, и҆ пꙋ́ть сотвори́вый человѣ́кѡмъ на  сп҃се́нїе; 
Пїла́товꙋ сꙋди́щꙋ беззако́ннїи лю́дїе, крича́ще  вопїѧ́хꙋ: распнѝ сего̀, ѿпꙋсти́ же на́мъ свѧ́зана  сꙋ́ща вара́ввꙋ, оу҆бі́йцꙋ: хрⷭ҇та́ же пе́рвѣе би́въ,  возмѝ возмѝ, распнѝ со ѕлодѣ́и. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Ѽ несказа́ннагѡ и҆стоща́нїѧ! ѽ неизглаго́ланнагѡ  совѣ́та! ꙗ҆́кѡ ѻ҆́гнь сы́й, ѡ҆мы́лъ є҆сѝ но́зѣ  преда́телю сп҃се: ѡ҆мы́въ же не ѡ҆пали́лъ є҆сѝ, и҆  подава́ѧ хлѣ́бъ на ве́чери, и҆ та́йной слꙋ́жбѣ наꙋча́лъ  є҆сѝ. 
И҆ ны́нѣ, бг҃оро́диченъ: Ѽ но́вагѡ слы́шанїѧ!  бг҃ъ сн҃ъ жены̀, и҆ безсѣ́менна ржⷭ҇тва̀, безмꙋ́жнаѧ  мт҃и, и҆ рожде́нное бг҃ъ: ѽ оу҆жа́снагѡ слы́шанїѧ! ѽ  зача́тїѧ стра́шнагѡ! ѽ дв҃ы нетлѣ́ннагѡ ржⷭ҇тва̀!  вои́стиннꙋ па́че оу҆ма̀ всѧ̑, и҆ вы́ше вѣ́дѣнїѧ. (л.  ул҃є ѡ҆б.) 
Пѣ́снь ѳ҃. 
І҆рмо́съ: Бл҃гослове́нъ гдⷭ҇ь бг҃ъ і҆и҃левъ,  воздви́гнꙋвый ро́гъ сп҃се́нїѧ на́мъ, въ домꙋ̀ дв҃довѣ  ѻ҆́трока своегѡ̀: въ ни́хже посѣтѝ на́съ восто́къ съ  высоты̀, и҆ напра́вилъ ны̀ є҆́сть на пꙋ́ть ми́ра. 
Па́ки вы̀ спитѐ, хрⷭ҇то́съ оу҆ч҃нкѡ́мъ речѐ:  бди́те, прибли́жисѧ ча́съ про́чее, воста́ните, и҆́демъ  дрꙋ́зи моѝ, сѐ преда́тель оу҆чени́къ всю̀ спі́рꙋ  и҆мѣ́ѧ, грѧде́тъ преда́ти мѧ̀ чл҃вѣкоꙋбі́йцамъ. 
Лобза́нїе твоѐ льсти́вное, и҆ цѣлова́нїе  го́рькое, комꙋ̀ зове́ши ле́стче; глаго́лѧ бо, ра́дꙋйсѧ  равві̀, хрⷭ҇то́съ ко і҆ꙋ́дѣ вѣща́ше: дрꙋ́же, на не́же  прише́лъ є҆сѝ, речѐ: а҆́ще бо цѣлова́ти прише́лъ  є҆сѝ, что̀ предлага́еши но́жъ ме́домъ пома́занный; 
Пїла́товꙋ сꙋди́щꙋ непови́нный сꙋдїѧ̀, во́лею  прише́лъ є҆сѝ предста́ти хрⷭ҇тѐ, и҆ и҆зба́вити на́съ  ѿ долгѡ́въ на́шихъ. тѣ́мже претерпѣ́лъ є҆сѝ бл҃гі́й  пло́тїю оу҆ра́ненъ бы́ти, да всѝ прїи́мемъ  свобожде́нїе. 
Милосе́рдїѧ пꙋчи́на, ка́кѡ предстои́тъ ѻ҆́гнь  пїла́тꙋ, сѣ́нꙋ и҆ тро́сти и҆ землѝ сꙋ́щей, є҆гѡ́же не  ѡ҆палѝ ѻ҆́гнь бж҃ества̀ хрⷭ҇то́съ, но пожида́ше  терпѣли́внѡ, и҆́же є҆стество́мъ свобо́дь ꙗ҆́кѡ  чл҃вѣколю́бецъ. 
Возмѝ возмѝ, распнѝ глаго́лемаго хрⷭ҇та̀,  і҆ꙋде́є взыва́хꙋ пїла́тꙋ и҆ногда̀: се́й же рꙋ́цѣ  ѡ҆мыва́ше, и҆ тро́стїю и҆̀мъ писа́ше на него̀ винꙋ̀,  всѣ̑мъ да́рꙋющꙋю безсме́ртїе. 
Вопїю́ще беззако́ннїи пїла́тꙋ и҆зли́ше: возмѝ  возмѝ, распнѝ хрⷭ҇та̀, просѧ́хꙋ оу҆би́ти ꙗ҆́кѡ  ѡ҆сꙋжде́на: не се́й ли воскр҃сѝ мє́ртвыѧ, прокажє́нныѧ  ѡ҆чи́сти, кровоточи́вꙋю и҆сцѣлѝ, разсла́блєнныѧ  стѧгнꙋ́въ; 
Что́ бо ѕло̀ сотворѝ, ꙗ҆́кѡ взыва́ете вельмѝ:  возмѝ возмѝ, распнѝ є҆го̀; пїла́тъ и҆ногда̀ вопїѧ́ше  лю́демъ (л. ул҃ѕ) неразꙋ̑мнымъ: вины̀ не ѡ҆брѣта́ю въ  не́мъ. ѻ҆ни́ же го́рькѡ вопїѧ́хꙋ: возмѝ возмѝ, распнѝ  сп҃са всѣ́хъ. 
Ѽ і҆ꙋде́є беззако́ннїи! ѽ неразꙋ́мнїи лю́дїе!  не помѧнꙋ́сте ли что̀ ѿ чꙋде́съ хрⷭ҇то́выхъ, мно́жество  и҆сцѣле́нїй; но и҆ всеѧ̀ є҆гѡ̀ не разꙋмѣ́сте ли  бж҃е́ственныѧ си́лы, ꙗ҆́коже пе́рвїи ѻ҆тцы̀ ва́ши,  ны́нѣ же и҆ вы̀ не разꙋмѣ́сте; 
Сла́ва: Бїе́нъ бы́въ зижди́телю мо́й, и҆ преда́лсѧ  є҆сѝ менѐ ра́ди распѧ́тисѧ, да сп҃се́нїе моѐ  посредѣ̀ землѝ содѣ́лавъ, и҆сточи́ши мі́рови жи́знь:  и҆ ѡ҆безсме́ртиши честно́ю твое́ю кро́вїю покланѧ́ющыѧсѧ  тебѣ̀. 
И҆ ны́нѣ, бг҃оро́диченъ: А҆́гница твоѧ̀ влⷣко,  предстоѧ́щи оу҆ крⷭ҇та̀, и҆ рыда́ющи тебѐ творца̀  всѧ́ческихъ, зрѧ́ше твоѐ долготерпѣ́нїе: во́лею бо  роди́лсѧ є҆сѝ пло́тїю, и҆ стрⷭ҇ти всѧ̑ въ не́й  претерпѣ́лъ є҆сѝ, да сп҃се́ши мі́ръ. (л. ул҃ѕ ѡ҆б.) 
Послѣ́дованїе ст҃ы́хъ и҆ сп҃си́тельныхъ стрⷭ҇те́й  гдⷭ҇а на́шегѡ і҆и҃са хрⷭ҇та̀ 
Во ст҃ы́й и҆ вели́кїй четверто́къ ве́чера, 
во в҃-й ча́съ но́щи зна́менꙋетъ. И҆ собра́вшымсѧ  на́мъ во хра́мъ, бл҃гослови́вшꙋ сщ҃е́нникꙋ, пое́мъ  нача́ло по ѻ҆бы́чаю, ꙗ҆́коже оу҆каза́сѧ въ четверто́къ  є҃ недѣ́ли. Та́же шестоѱа́лмїе. Посе́мъ, є҆ктенїа̀  вели́каѧ, и҆ по возгла́сѣ пое́мъ, А҆ллилꙋ́їа, на  гла́съ и҃. И҆ тропа́рь: Є҆гда̀ сла́внїи оу҆ч҃нцы̀:  три́жды, ко́снѡ и҆ со сладкопѣ́нїемъ. Пи́санъ въ  вели́кїй четверто́къ на оу҆́трени, ли́стъ ук҃д на  ѡ҆боро́тѣ. Та́же, є҆ктенїа̀ ма́лаѧ. И҆ даю́тсѧ свѣщы̀  бра́тїи ѿ є҆кклисїа́рха. И҆ глаго́летъ сщ҃е́нникъ:  И҆ ѡ҆ сподо́битисѧ на́мъ: И҆ чте́тъ пе́рвое є҆ѵⷢ҇лїе  ѿ і҆ѡа́нна, завѣ́та ст҃ы́хъ стрⷭ҇те́й, зача́ло м҃ѕ:  Речѐ гдⷭ҇ь свои̑мъ оу҆ч҃нкѡ́мъ: ны́нѣ просла́висѧ  сн҃ъ чл҃вѣ́ческїй: Коне́цъ: И҆ оу҆ч҃нцы̀ є҆гѡ̀.  И҆ сконча́вшꙋсѧ є҆ѵⷢ҇лїю, пое́мъ: Сла́ва  долготерпѣ́нїю твоемꙋ̀ гдⷭ҇и. И҆ а҆́бїе пое́мъ  а҆нтїфѡ́ны, повторѧ́юще всѧ̑ тропарѝ. 
А҆нтїфѡ́нъ а҃. 
Гла́съ и҃: Кнѧ́зи лю́дстїи собра́шасѧ на гдⷭ҇а, и҆  на хрⷭ҇та̀ є҆гѡ̀. 
То́йже: Сло́во законопрестꙋ́пное возложи́ша на  мѧ̀, гдⷭ҇и гдⷭ҇и, не ѡ҆ста́ви менѐ. 
Чꙋ̑вствїѧ на̑ша чи́ста хрⷭ҇то́ви предста́вимъ, и҆  ꙗ҆́кѡ дрꙋ́зи є҆гѡ̀, дꙋ́шы на́шѧ пожре́мъ є҆гѡ̀ ра́ди,  и҆ не попече́ньми жите́йскими соꙋгнета́емсѧ ꙗ҆́кѡ  і҆ꙋ́да, но въ (л. ул҃з) клѣ́техъ на́шихъ возопїи́мъ:  ѻ҆́ч҃е на́шъ, и҆́же на нб҃сѣ́хъ, ѿ лꙋка́вагѡ и҆зба́ви  на́съ. 
Сла́ва, бг҃оро́диченъ: Дв҃а родила̀ є҆сѝ  неискꙋсобра́чнаѧ, и҆ дв҃а пребыла̀ є҆сѝ мт҃и  безневѣ́стнаѧ, бцⷣе мр҃і́е: хрⷭ҇та̀ бг҃а на́шего молѝ  сп҃сти́сѧ на́мъ. 
И҆ ны́нѣ, то́йже. 
А҆нтїфѡ́нъ в҃. 
Гла́съ ѕ҃: Течѐ глаго́лѧ і҆ꙋ́да беззакѡ́ннымъ  кни́жникѡмъ: что̀ мнѣ̀ хо́щете да́ти, и҆ а҆́зъ ва́мъ  преда́мъ є҆го̀; среди́ же совѣщава́ющихъ са́мъ стоѧ́лъ  є҆сѝ неви́димѡ совѣщава́емый: сердцевѣ́дче, пощадѝ  дꙋ́шы на́шѧ. 
Млⷭ҇тїю бг҃ови послꙋ́жимъ, ꙗ҆́коже марі́а на  ве́чери, и҆ не стѧ́жимъ сребролю́бїѧ, ꙗ҆́кѡ і҆ꙋ́да: да  всегда̀ со хрⷭ҇то́мъ бг҃омъ бꙋ́демъ. 
Сла́ва, бг҃оро́диченъ: Є҆го́же родила̀ є҆сѝ  дв҃о неизрече́ннѡ, вы́нꙋ ꙗ҆́кѡ чл҃вѣколю́бца не  преста́й молѧ́щи, да ѿ бѣ́дъ сп҃се́тъ всѧ̑ къ тебѣ̀  прибѣга́ющыѧ. 
И҆ ны́нѣ, то́йже. 
А҆нтїфѡ́нъ г҃. 
Гла́съ в҃: Ла́зарева ра́ди воста́нїѧ гдⷭ҇и,  ѡ҆са́нна тебѣ̀ зва́хꙋ дѣ́ти є҆врє́йскїѧ  чл҃вѣколю́бче. беззако́нный же і҆ꙋ́да не восхотѣ̀  разꙋмѣ́ти. 
На ве́чери твое́й хрⷭ҇тѐ бж҃е, оу҆ч҃нкѡ́мъ  твои̑мъ предглаго́лалъ є҆сѝ: є҆ди́нъ ѿ ва́съ  преда́стъ мѧ̀. беззако́нный же і҆ꙋ́да не восхотѣ̀  разꙋмѣ́ти. 
І҆ѡа́ннꙋ вопроси́вшꙋ: гдⷭ҇и, предаѧ́й тѧ̀ кто́  є҆сть; того̀ хлѣ́бомъ показа́лъ є҆сѝ. беззако́нный же  і҆ꙋ́да не восхотѣ̀ разꙋмѣ́ти. 
На три́десѧтихъ сре́бреницѣхъ гдⷭ҇и, и҆ на  лобза́нїи льсти́вномъ, и҆ска́хꙋ і҆ꙋде́є оу҆би́ти тѧ̀.  беззако́нный же і҆ꙋ́да не восхотѣ̀ разꙋмѣ́ти. (л. ул҃з  ѡ҆б.) 
На оу҆мове́нїи твое́мъ хрⷭ҇тѐ бж҃е, оу҆ч҃нкѡ́мъ  твои̑мъ повелѣ́лъ є҆сѝ: си́це твори́те, ꙗ҆́коже  ви́дите. беззако́нный же і҆ꙋ́да не восхотѣ̀ разꙋмѣ́ти. 
Бди́те и҆ моли́тесѧ, да не вни́дете въ напа́сть,  оу҆ч҃нкѡ́мъ твои̑мъ хрⷭ҇тѐ бж҃е на́шъ глаго́лалъ  є҆сѝ. беззако́нный же і҆ꙋ́да не восхотѣ̀ разꙋмѣ́ти. 
Сла́ва, бг҃оро́диченъ: Сп҃сѝ ѿ бѣ́дъ рабы̑  твоѧ̑ бцⷣе, ꙗ҆́кѡ всѝ по бз҃ѣ къ тебѣ̀ прибѣга́емъ,  ꙗ҆́кѡ нерꙋши́мѣй стѣнѣ̀ и҆ предста́тельствꙋ. 
И҆ ны́нѣ, то́йже. 
Сѣда́ленъ. [Не сѣди́мъ же на сицевы́хъ  сѣда́льнахъ, за є҆́же сщ҃е́нникꙋ кади́ти ст҃ы́й  ѻ҆лта́рь, но стоѧ́ще пое́мъ ѧ҆̀.] 
Гла́съ з҃: На ве́чери оу҆ч҃нкѝ пита́ѧ, и҆  притворе́нїе преда́нїѧ вѣ́дый, на не́й і҆ꙋ́дꙋ ѡ҆бличи́лъ  є҆сѝ, неиспра́вленна оу҆́бѡ сего̀ вѣ́дый: позна́ти же  всѣ̑мъ хотѧ̀, ꙗ҆́кѡ во́лею преда́лсѧ є҆сѝ, да мі́ръ  и҆схити́ши ѿ чꙋжда́гѡ: долготерпѣли́ве сла́ва тебѣ̀. 
Сла́ва, коне́цъ. И҆ ны́нѣ, ве́сь. Та́же: И҆ ѡ҆  сподо́битисѧ на́мъ: И҆ чте́тъ сщ҃е́нникъ второ́е  є҆ѵⷢ҇лїе ѿ і҆ѡа́нна, зача́ло н҃и: Во вре́мѧ ѻ҆́но,  и҆зы́де і҆и҃съ со оу҆ч҃нкѝ: Коне́цъ: Но да ꙗ҆дѧ́тъ  фа́скꙋ. По є҆ѵⷢ҇лїи же пое́мъ а҆нтїфѡ́нъ д҃. 
Гла́съ є҃: Дне́сь і҆ꙋ́да ѡ҆ставлѧ́етъ оу҆ч҃тлѧ,  и҆ прїе́млетъ дїа́вола, ѡ҆слѣплѧ́етсѧ стра́стїю  сребролю́бїѧ, ѿпа́даетъ свѣ́та ѡ҆мраче́нный: ка́кѡ бо  можа́ше зрѣ́ти, свѣти́ло прода́вый на три́десѧтихъ  сре́бреницѣхъ; но на́мъ возсїѧ̀ страда́вый за мі́ръ. къ  немꙋ́же возопїи́мъ: пострада́вый и҆ сострада́вый  человѣ́кѡмъ, гдⷭ҇и сла́ва тебѣ̀. 
Дне́сь і҆ꙋ́да притворѧ́етъ бг҃оче́стїе, и҆  ѿчꙋжда́етсѧ дарова́нїѧ, сы́й оу҆чени́къ быва́етъ  преда́тель: во (л. ул҃и) ѻ҆бы́чномъ лобза́нїи ле́сть  покрыва́етъ, и҆ предпочита́етъ влⷣчнїѧ любвѐ,  несмы́сленнѡ рабо́тати сребролю́бїю, наста́вникъ бы́въ  собо́рища беззако́ннагѡ: мы́ же и҆мꙋ́ще сп҃се́нїе  хрⷭ҇та̀, того̀ просла́вимъ. 
Гла́съ а҃: Братолю́бїе стѧ́жимъ ꙗ҆́кѡ во хрⷭ҇тѣ̀  бра́тїѧ, а҆ не немлⷭ҇тивное є҆́же къ бли̑жнимъ на́шымъ:  да не ꙗ҆́кѡ ра́бъ ѡ҆сꙋ́димсѧ неми́лостивый, пѣ́нѧзей  ра́ди, и҆ ꙗ҆́кѡ і҆ꙋ́да раска́ѧвшесѧ, ничто́же  по́льзꙋемсѧ. 
Сла́ва, бг҃оро́диченъ: Пресла̑внаѧ ѡ҆ тебѣ̀  глаго́лашасѧ вездѣ̀, ꙗ҆́кѡ родила̀ є҆сѝ пло́тїю  всѣ́хъ творца̀, бцⷣе мр҃і́е, всепѣ́таѧ и҆  неискꙋсобра́чнаѧ. 
И҆ ны́нѣ, то́йже. А҆нтїфѡ́нъ є҃. 
Гла́съ ѕ҃: Оу҆чени́къ оу҆ч҃тлѧ соглаша́ше  цѣ́нꙋ, и҆ на три́десѧтихъ сре́бреницѣхъ продадѐ гдⷭ҇а,  лобза́нїемъ льсти́внымъ предаѧ̀ є҆го̀ беззако́нникѡмъ на  сме́рть. 
Дне́сь глаго́лаше зижди́тель нб҃сѐ и҆ землѝ  свои̑мъ оу҆ченикѡ́мъ: прибли́жисѧ ча́съ, и҆ приспѣ̀  і҆ꙋ́да предаѧ́й менѐ, да никто́же ѿве́ржетсѧ менѐ,  ви́дѧ мѧ̀ на крⷭ҇тѣ̀ посредѣ̀ двою̀ разбѡ́йникꙋ:  страждꙋ́ бо ꙗ҆́кѡ чл҃вѣ́къ, и҆ сп҃сꙋ̀ ꙗ҆́кѡ  чл҃вѣколю́бецъ, въ мѧ̀ вѣ́рꙋющыѧ. 
Сла́ва, бг҃оро́диченъ: Неизрече́ннѡ въ послѣ̑днѧѧ  заче́ншаѧ, и҆ ро́ждшаѧ созда́телѧ твоего̀, того̀ молѝ  сп҃сти́сѧ дꙋша́мъ на́шымъ. 
И҆ ны́нѣ, то́йже. А҆нтїфѡ́нъ ѕ҃. 
Гла́съ з҃: Дне́сь бди́тъ і҆ꙋ́да преда́ти гдⷭ҇а,  превѣ́чнаго сп҃са мі́ра, и҆́же ѿ пѧтѝ хлѣ̑бъ  насы́тившаго мно́жєства. дне́сь беззако́нный  ѿмета́етсѧ оу҆ч҃тлѧ, оу҆чени́къ бы́въ, влⷣкꙋ  предадѐ: сребро́мъ продадѐ, ма́нною насы́тившаго  человѣ́ка. (л. ул҃и ѡ҆б.) 
Дне́сь крⷭ҇тꙋ̀ пригвозди́ша і҆ꙋде́є гдⷭ҇а,  пресѣ́кшаго мо́ре жезло́мъ, и҆ прове́дшаго и҆́хъ въ  пꙋсты́ню. дне́сь копїе́мъ ре́бра є҆гѡ̀ прободо́ша,  ꙗ҆́звами ра́нившаго и҆́хъ ра́ди є҆гѵ́пта: и҆ же́лчїю  напои́ша, ма́ннꙋ пи́щꙋ и҆̀мъ ѡ҆дожди́вшаго. 
Гдⷭ҇и, на стрⷭ҇ть во́льнꙋю прише́дъ, вопїѧ́лъ  є҆сѝ оу҆ч҃нкѡ́мъ твои̑мъ: а҆́ще и҆ є҆ди́нагѡ часа̀ не  возмого́сте бдѣ́ти со мно́ю, ка́кѡ ѡ҆бѣща́стесѧ  оу҆мре́ти менѐ ра́ди; понѐ і҆ꙋ́дꙋ зри́те, ка́кѡ не  спи́тъ, но тщи́тсѧ преда́ти мѧ̀ беззакѡ́ннымъ.  воста́ните, моли́тесѧ, да не кто̀ менѐ ѿве́ржетсѧ,  зрѧ̀ менѐ на крⷭ҇тѣ̀, долготерпѣли́ве сла́ва тебѣ̀. 
Сла́ва, бг҃оро́диченъ: Ра́дꙋйсѧ бцⷣе,  невмѣсти́маго въ нб҃сѣ́хъ вмѣсти́вшаѧ во оу҆тро́бѣ  твое́й. ра́дꙋйсѧ дв҃о, прⷪ҇ро́кѡвъ проповѣ́данїе,  є҆́юже на́мъ возсїѧ̀ є҆мманꙋ́илъ: ра́дꙋйсѧ мт҃и хрⷭ҇та̀  бг҃а. 
И҆ ны́нѣ, то́йже. 
Сѣда́ленъ, гла́съ з҃: Кі́й тѧ̀ ѡ҆́бразъ і҆ꙋ́до,  преда́телѧ сп҃сꙋ содѣ́ла, є҆да̀ ѿ ли́ка тѧ̀  а҆пⷭ҇льска разлꙋчѝ, є҆да̀ дарова́нїѧ и҆сцѣле́нїй  лишѝ, є҆да̀ со ѻ҆́нѣми вечерѧ́въ, тебѐ ѿ трапе́зы  ѿри́нꙋ; є҆да̀ и҆ны́хъ но́ги оу҆мы́въ, твои́ же  презрѣ̀; ѽ коли́кихъ бла̑гъ непа́мѧтливъ бы́лъ є҆сѝ!  и҆ тво́й оу҆́бѡ неблагода́рный ѡ҆блича́етсѧ нра́въ,  тогѡ́ же безмѣ́рное проповѣ́дꙋетсѧ долготерпѣ́нїе, и҆  ве́лїѧ млⷭ҇ть. 
Сла́ва, и҆ ны́нѣ, то́йже. 
Є҆ѵⷢ҇лїе г҃-е, ѿ матѳе́а, зача́ло р҃ѳ: Во  вре́мѧ ѻ҆́но, во́ини є҆́мше і҆и҃са ведо́ша къ каїа́фѣ  а҆рхїере́ови: Коне́цъ: Пла́касѧ го́рькѡ. 
А҆нтїфѡ́нъ з҃. 
Гла́съ и҃: Є҆́мшымъ тѧ̀ беззакѡ́ннымъ,  претерпѣва́ѧ, си́це вопїѧ́лъ є҆сѝ гдⷭ҇и: а҆́ще и҆  порази́сте па́стырѧ, и҆ (л. ул҃ѳ) расточи́сте  двана́десѧть ѻ҆ве́цъ оу҆ч҃нкѝ моѧ̑, можа́хъ вѧ́щше,  не́жели двана́десѧте легео́нѡвъ предста́вити а҆́гг҃лѡвъ.  но долготерплю̀, да и҆спо́лнѧтсѧ, ꙗ҆̀же ꙗ҆ви́хъ ва́мъ  прⷪ҇ро́ки мои́ми, безвѣ̑стнаѧ и҆ та̑йнаѧ: гдⷭ҇и сла́ва  тебѣ̀. 
Три́щи ѿве́ргсѧ пе́тръ, а҆́бїе рече́нное є҆мꙋ̀  разꙋмѣ̀, но принесѐ къ тебѣ̀ сле́зы покаѧ́нїѧ: бж҃е,  ѡ҆чи́сти мѧ̀, и҆ сп҃си́ мѧ. 
Сла́ва, бг҃оро́диченъ: Ꙗ҆́кѡ врата̀  сп҃си́тєльнаѧ, и҆ ра́й кра́сный, и҆ свѣ́та  присносꙋ́щнагѡ ѻ҆́блакъ, сꙋ́щꙋю ст҃ꙋ́ю дв҃ꙋ, воспои́мъ  всѝ глаго́люще є҆́й, є҆́же ра́дꙋйсѧ. 
И҆ ны́нѣ, то́йже. 
А҆нтїфѡ́нъ и҃. 
Гла́съ в҃: Рцы́те беззако́ннїи, что̀ слы́шасте ѿ  сп҃са на́шегѡ, не зако́нъ ли положѝ, и҆ прⷪ҇ро́чєскаѧ  оу҆чє́нїѧ; ка́кѡ оу҆́бѡ помы́слисте пїла́тꙋ преда́ти,  и҆́же ѿ бг҃а бг҃а сло́ва, и҆ и҆зба́вителѧ дꙋ́шъ  на́шихъ; 
Да ра́спнетсѧ, вопїѧ́хꙋ твои́хъ дарова́нїй при́снѡ  наслажда́ющїисѧ, и҆ ѕлодѣ́ѧ вмѣ́стѡ бл҃годѣ́телѧ  проша́хꙋ прїѧ́ти, првⷣникѡвъ оу҆бі́йцы: молча́лъ же  є҆сѝ хрⷭ҇тѐ, терпѧ̀ и҆́хъ сꙋровство̀, пострада́ти  хотѧ̀ и҆ сп҃стѝ на́съ, ꙗ҆́кѡ чл҃вѣколю́бецъ. 
Сла́ва, бг҃оро́диченъ: Ꙗ҆́кѡ не и҆́мамы  дерзнове́нїѧ за премнѡ́гїѧ грѣхѝ на́шѧ, ты̀ и҆́же ѿ  тебѐ ро́ждшагосѧ, молѝ бцⷣе дв҃о: мно́гѡ бо мо́жетъ  моле́нїе мт҃рнее ко бл҃госе́рдїю влⷣки. не пре́зри  грѣ́шныхъ мольбы̑ всечⷭ҇таѧ, ꙗ҆́кѡ млⷭ҇тивъ є҆́сть, и҆  сп҃стѝ могі́й, и҆́же и҆ страда́ти ѡ҆ на́съ и҆зво́ливый. 
И҆ ны́нѣ, то́йже. 
А҆нтїфѡ́нъ ѳ҃. 
Гла́съ г҃: Воста́виша три́десѧть сре́бреникѡвъ,  цѣ́нꙋ цѣне́ннагѡ, є҆го́же ѡ҆цѣни́ша ѿ сынѡ́въ  і҆и҃левыхъ. бди́те (л. ул҃ѳ ѡ҆б.) и҆ моли́тесѧ, да не  вни́дете во и҆скꙋше́нїе, дꙋ́хъ оу҆́бѡ бо́дръ, пло́ть же  немощна̀: сегѡ̀ ра́ди бди́те. 
Да́ша въ снѣ́дь мою̀ же́лчь, и҆ въ жа́ждꙋ мою̀  напои́ша мѧ̀ ѻ҆́цта: ты́ же гдⷭ҇и возста́ви мѧ̀, и҆  возда́мъ и҆̀мъ. 
Сла́ва, бг҃оро́диченъ: И҆́же ѿ ꙗ҆зы̑къ, пое́мъ  тѧ̀ бцⷣе чⷭ҇таѧ, ꙗ҆́кѡ хрⷭ҇та̀ бг҃а на́шего родила̀  є҆сѝ, ѿ клѧ́твы человѣ́ки тобо́ю свобо́ждшаго. 
И҆ ны́нѣ, то́йже. 
Сѣда́ленъ, гла́съ и҃: Ка́кѡ і҆ꙋ́да и҆ногда̀ тво́й  оу҆чени́къ, преда́тельствꙋ поꙋча́шесѧ на тѧ̀, свечерѧ̀  льсти́внѡ, навѣ́тникъ и҆ непра́ведникъ, ше́дъ речѐ  сщ҃е́нникѡмъ: что́ ми подае́те, и҆ преда́мъ ва́мъ  ѻ҆́наго, зако́нъ разори́вшаго, и҆ ѡ҆скверни́вшаго  сꙋббѡ́тꙋ; долготерпѣли́ве гдⷭ҇и, сла́ва тебѣ̀. 
Сла́ва, и҆ ны́нѣ, то́йже. 
Є҆ѵⷢ҇лїе д҃, ѿ і҆ѡа́нна. зача́ло н҃ѳ: Во вре́мѧ  ѻ҆́но, ведо́ша і҆и҃са ѿ каїа́фы въ претѡ́ръ.  Коне́цъ: Предадѐ є҆го̀ и҆̀мъ, да ра́спнетсѧ. 
А҆нтїфѡ́нъ і҃: 
Гла́съ ѕ҃: Ѡ҆дѣѧ́йсѧ свѣ́томъ ꙗ҆́кѡ ри́зою,  на́гъ на сꙋдѣ̀ стоѧ́ше, и҆ въ лани́тꙋ оу҆даре́нїе  прїѧ́тъ ѿ рꙋ́къ, и҆̀хже созда̀: беззако́ннїи же лю́дїе  на крⷭ҇тѣ̀ пригвозди́ша гдⷭ҇а сла́вы: тогда̀ завѣ́са  цр҃ко́внаѧ раздра́сѧ, со́лнце поме́рче, не терпѧ̀ зрѣ́ти  бг҃а досажда́ема, є҆гѡ́же трепе́щꙋтъ всѧ́чєскаѧ. томꙋ̀  поклони́мсѧ. 
Оу҆чени́къ ѿве́ржесѧ, разбо́йникъ возопѝ:  помѧни́ мѧ гдⷭ҇и, во црⷭ҇твїи твое́мъ. 
Сла́ва, бг҃оро́диченъ: Оу҆мирѝ мі́ръ, ѿ дв҃ы  и҆зво́ливый гдⷭ҇и, пло́ть носи́ти за рабы̑, да согла́снѡ  тебѐ славосло́вимъ чл҃вѣколю́бче. 
И҆ ны́нѣ, то́йже. (л. у҃м) 
А҆нтїфѡ́нъ а҃і. 
Гла́съ ѕ҃: За бл҃га̑ѧ, ꙗ҆̀же сотвори́лъ є҆сѝ  хрⷭ҇тѐ, ро́дꙋ є҆вре́йскомꙋ, распѧ́ти тѧ̀ ѡ҆сꙋди́ша,  ѻ҆́цта и҆ же́лчи напои́вше тѧ̀, но да́ждь и҆̀мъ гдⷭ҇и,  по дѣлѡ́мъ и҆́хъ, ꙗ҆́кѡ не разꙋмѣ́ша твоегѡ̀  снизхожде́нїѧ. 
Ѡ҆ преда́тельствѣ не дово́льни бы́ша хрⷭ҇тѐ,  ро́ди є҆вре́йстїи, но покива́хꙋ глава́ми свои́ми, хꙋлꙋ̀  и҆ рꙋга́нїе приносѧ́ще: но да́ждь и҆̀мъ гдⷭ҇и, по  дѣлѡ́мъ и҆́хъ, ꙗ҆́кѡ не разꙋмѣ́ша твоегѡ̀ смотре́нїѧ. 
Нижѐ землѧ̀ ꙗ҆́кѡ потрѧсе́сѧ, нижѐ ка́менїе  ꙗ҆́кѡ разсѣ́десѧ, є҆вре́ѡвъ оу҆вѣща́ша, нижѐ  цр҃ко́внаѧ завѣ́са, нижѐ ме́ртвыхъ воскрⷭ҇нїе. но  да́ждь и҆̀мъ гдⷭ҇и, по дѣлѡ́мъ и҆́хъ, ꙗ҆́кѡ тщє́тнымъ  на тѧ̀ поꙋчи́шасѧ. 
Сла́ва, бг҃оро́диченъ: Бг҃а ѿ тебѐ  воплоще́ннаго позна́хомъ бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
И҆ ны́нѣ, то́йже. 
А҆нтїфѡ́нъ в҃і. 
Гла́съ и҃: Сїѧ̑ глаго́летъ гдⷭ҇ь і҆ꙋде́ѡмъ: лю́дїе  моѝ, что̀ сотвори́хъ ва́мъ; и҆лѝ чи́мъ ва́мъ стꙋжи́хъ;  слѣпцы̀ ва́шѧ просвѣти́хъ, прокажє́нныѧ ѡ҆чи́стихъ,  мꙋ́жа сꙋ́ща на ѻ҆дрѣ̀ возста́вихъ. лю́дїе моѝ, что̀  сотвори́хъ ва́мъ: и҆ что́ ми возда́сте; за ма́ннꙋ же́лчь:  за во́дꙋ ѻ҆́цетъ: за є҆́же люби́ти мѧ̀, ко крⷭ҇тꙋ́ мѧ  пригвозди́сте. ктомꙋ̀ не терплю̀ про́чее, призовꙋ̀ моѧ̑  ꙗ҆зы́ки, и҆ ті́и мѧ̀ просла́вѧтъ со ѻ҆ц҃е́мъ и҆ дх҃омъ:  и҆ а҆́зъ и҆̀мъ да́рꙋю живо́тъ вѣ́чный. 
Дне́сь цр҃ко́внаѧ завѣ́са на ѡ҆бличе́нїе  беззако́нныхъ раздира́етсѧ, и҆ со́лнце лꙋчы̀ своѧ̑  скрыва́етъ, влⷣкꙋ зрѧ̀ распина́ема. (л. у҃м ѡ҆б.) 
Законополо́жницы і҆и҃лєвы, і҆ꙋде́є и҆ фарїсе́є,  ли́къ а҆пⷭ҇льскїй вопїе́тъ къ ва́мъ: сѐ хра́мъ, є҆го́же  вы̀ разори́сте, сѐ а҆́гнецъ, є҆го́же вы̀ распѧ́сте, и҆  гро́бꙋ преда́сте: но вла́стїю свое́ю воскре́се, не  льсти́тесѧ і҆ꙋде́є: то́й бо є҆́сть, и҆́же въ мо́ри  сп҃сы́й, и҆ въ пꙋсты́ни пита́вый. то́й є҆́сть живо́тъ,  и҆ свѣ́тъ, и҆ ми́ръ мі́рови. 
Сла́ва, бг҃оро́диченъ: Ра́дꙋйсѧ врата̀ цр҃ѧ̀  сла́вы, ꙗ҆̀же вы́шнїй є҆ди́нъ про́йде, и҆ па́ки  запечатлѣ̑нна ѡ҆ста́ви, во сп҃се́нїе дꙋ́шъ на́шихъ. 
И҆ ны́нѣ, то́йже. 
Сѣда́ленъ, гла́съ и҃: Є҆гда̀ предста́лъ є҆сѝ  каїа́фѣ бж҃е, и҆ преда́лсѧ є҆сѝ пїла́тꙋ сꙋдїѐ,  нбⷭ҇ныѧ си̑лы ѿ стра́ха поколеба́шасѧ. є҆гда́ же  возне́слсѧ є҆сѝ на дре́во, посредѣ̀ двою̀ разбѡ́йникꙋ,  вмѣни́лсѧ є҆сѝ съ беззако́нными безгрѣ́шне, за є҆́же  сп҃стѝ человѣ́ка: неѕло́биве гдⷭ҇и, сла́ва тебѣ̀. 
Сла́ва, и҆ ны́нѣ, то́йже. 
Є҆ѵⷢ҇лїе є҃-е, ѿ матѳе́а, зача́ло ра҃і: Во  вре́мѧ ѻ҆́но, ви́дѣвъ і҆ꙋ́да преда́вый і҆и҃са:  Коне́цъ: Понестѝ крⷭ҇тъ є҆гѡ̀. 
А҆нтїфѡ́нъ г҃і, гла́съ ѕ҃: 
Собра́нїе і҆ꙋде́йское оу҆ пїла́та и҆спроси́ша  распѧ́ти тѧ̀ гдⷭ҇и: вины́ бо въ тебѣ̀ не ѡ҆брѣ́тше,  пови́ннаго вара́ввꙋ свободи́ша, и҆ тебѐ првⷣнаго  ѡ҆сꙋди́ша, скве́рнагѡ оу҆бі́йства грѣ́хъ  наслѣ́довавше. но да́ждь и҆̀мъ гдⷭ҇и воздаѧ́нїе и҆́хъ,  ꙗ҆́кѡ тщє́тнымъ на тѧ̀ поꙋчи́шасѧ. 
Є҆гѡ́же всѧ̑ оу҆жаса́ютсѧ и҆ трепе́щꙋтъ, и҆  всѧ́къ ѧ҆зы́къ пое́тъ, хрⷭ҇та̀ бж҃їю си́лꙋ и҆ бж҃їю  премꙋ́дрость, сщ҃е́нницы за лани́тꙋ оу҆да́риша, и҆ да́ша  є҆мꙋ̀ же́лчь: и҆ всѧ̑ пострада́ти и҆зво́ли, сп҃сти́ ны  хотѧ̀ ѿ беззако́нїй на́шихъ свое́ю кро́вїю, ꙗ҆́кѡ  чл҃вѣколю́бецъ. (л. ум҃а) 
Сла́ва, бг҃оро́диченъ: Бцⷣе, ро́ждшаѧ сло́вомъ  па́че сло́ва, созда́телѧ своего̀, того̀ молѝ сп҃стѝ  дꙋ́шы на́шѧ. 
И҆ ны́нѣ, то́йже. 
А҆нтїфѡ́нъ д҃і, гла́съ и҃: 
Гдⷭ҇и, и҆́же разбо́йника спꙋ́тника прїе́мый, въ  кро́ви рꙋ́цѣ ѡ҆скверни́вшаго, и҆ на́съ съ ни́мъ причтѝ,  ꙗ҆́кѡ бл҃гъ и҆ чл҃вѣколю́бецъ. 
Ма́лъ гла́съ и҆спꙋстѝ разбо́йникъ на крⷭ҇тѣ̀,  ве́лїю вѣ́рꙋ ѡ҆брѣ́те, во є҆ди́номъ мгнове́нїи  сп҃се́сѧ, и҆ пе́рвый ра̑йскаѧ врата̀ ѿве́рзъ вни́де:  и҆́же тогѡ̀ покаѧ́нїе воспрїе́мый, гдⷭ҇и, сла́ва тебѣ̀. 
Сла́ва, бг҃оро́диченъ: Ра́дꙋйсѧ, а҆́гг҃ломъ  ра́дость мі́ра прїе́мшаѧ. ра́дꙋйсѧ, ро́ждшаѧ творца̀  твоего̀ и҆ гдⷭ҇а. ра́дꙋйсѧ, сподо́бльшаѧсѧ бы́ти мт҃и  бж҃їѧ. 
И҆ ны́нѣ, то́йже. 
А҆нтїфѡ́нъ є҃і, гла́съ ѕ҃: 
Дне́сь виси́тъ на дре́вѣ, и҆́же на вода́хъ зе́млю  повѣ́сивый: вѣнце́мъ ѿ те́рнїѧ ѡ҆блага́етсѧ, и҆́же  а҆́гг҃лѡвъ цр҃ь: въ ло́жнꙋю багрѧни́цꙋ ѡ҆блача́етсѧ,  ѡ҆дѣва́ѧй нб҃о ѻ҆́блаки: заꙋше́нїе прїѧ́тъ, и҆́же во  і҆ѻрда́нѣ свободи́вый а҆да́ма: гвоздьмѝ пригвозди́сѧ  жени́хъ цр҃ко́вный: копїе́мъ прободе́сѧ сн҃ъ дв҃ы.  покланѧ́емсѧ стрⷭ҇те́мъ твои̑мъ хрⷭ҇тѐ: покланѧ́емсѧ  стрⷭ҇те́мъ твои̑мъ хрⷭ҇тѐ: покланѧ́емсѧ стрⷭ҇те́мъ  твои̑мъ хрⷭ҇тѐ, покажѝ на́мъ и҆ сла́вное твоѐ  воскрⷭ҇нїе. 
Не ꙗ҆́кѡ і҆ꙋде́є пра́зднꙋемъ, и҆́бо па́сха на́ша  за ны̀ пожре́сѧ хрⷭ҇то́съ: но ѡ҆чи́стимъ са́ми себѐ ѿ  всѧ́кїѧ скве́рны, и҆ чи́стѣ помо́лимсѧ є҆мꙋ̀:  воскрⷭ҇нѝ гдⷭ҇и, сп҃сѝ на́съ, ꙗ҆́кѡ чл҃вѣколю́бецъ. 
Крⷭ҇тъ тво́й гдⷭ҇и жи́знь и҆ застꙋпле́нїе лю́демъ  твои̑мъ є҆́сть, и҆ на́нь надѣ́ющесѧ, тебѐ распѧ́таго  бг҃а на́шего пое́мъ, поми́лꙋй на́съ. (л. ум҃а ѡ҆б.) 
Сла́ва, бг҃оро́диченъ: Ви́дѧщи тѧ̀ ви́сима  хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же  ви́ждꙋ та́инство, сн҃е мо́й; ка́кѡ на дре́вѣ  оу҆мира́еши пло́тїю водрꙋже́нъ, жи́зни пода́телю; 
И҆ ны́нѣ, то́йже. 
Сѣда́ленъ, гла́съ д҃: И҆скꙋпи́лъ ны̀ є҆сѝ ѿ  клѧ́твы зако́нныѧ, честно́ю твое́ю кро́вїю, на крⷭ҇тѣ̀  пригвозди́всѧ, и҆ копїе́мъ пробо́дсѧ, безсме́ртїе  и҆сточи́лъ є҆сѝ человѣ́кѡмъ, сп҃се на́шъ сла́ва  тебѣ̀. 
Сла́ва, и҆ ны́нѣ, то́йже. 
Є҆ѵⷢ҇лїе ѕ҃-е, ѿ ма́рка, зача́ло ѯ҃з: Во  вре́мѧ ѻ҆́но, во́ини ведо́ша і҆и҃са: Коне́цъ: Да  ви́димъ, и҆ вѣ́рꙋ и҆́мемъ є҆мꙋ̀. 
Та́же бл҃жє́нны поста́вимъ стїхѡ́въ и҃, гла́съ  д҃: 
Во црⷭ҇твїи твое́мъ помѧнѝ на́съ гдⷭ҇и, є҆гда̀  прїи́деши во црⷭ҇твїи твое́мъ. 
Бл҃же́ни ни́щїи дх҃омъ, ꙗ҆́кѡ тѣ́хъ є҆́сть  црⷭ҇тво нбⷭ҇ное. 
Бл҃же́ни пла́чꙋщїи, ꙗ҆́кѡ ті́и оу҆тѣ́шатсѧ. 
Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю. 
Бл҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ  ті́и насы́тѧтсѧ. 
Дре́вомъ а҆да́мъ раѧ̀ бы́сть и҆зселе́нъ, дре́вомъ  же крⷭ҇тнымъ разбо́йникъ въ ра́й всели́сѧ. ѻ҆́въ оу҆́бѡ  вкꙋ́шъ, за́повѣдь ѿве́рже сотво́ршагѡ, ѻ҆́въ же  сраспина́емь, бг҃а тѧ̀ и҆сповѣ́да таѧ́щагосѧ: помѧнѝ и҆  на́съ во црⷭ҇твїи твое́мъ. 
Бл҃же́ни млⷭ҇тивїи, ꙗ҆́кѡ ті́и поми́ловани  бꙋ́дꙋтъ. 
Зако́нꙋ творца̀ ѿ оу҆ченика̀ кꙋпи́ша  беззако́ннїи, и҆ ꙗ҆́кѡ законопрестꙋ́пника, того̀  пїла́товꙋ сꙋди́щꙋ предста́виша, зовꙋ́ще: распнѝ, въ  пꙋсты́ни си̑мъ маннода́вшаго. мы́ же првⷣнагѡ  разбо́йника подража́вше, вѣ́рою зове́мъ: помѧнѝ и҆  на́съ сп҃се, во црⷭ҇твїи твое́мъ. (л. ум҃в) 
Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Бг҃оꙋбі́йцъ собо́ръ, і҆ꙋде́йскїй ꙗ҆зы́къ  беззако́нный, къ пїла́тꙋ неи́стовнѣ зовы́й, и҆  глаго́лаше: распнѝ хрⷭ҇та̀ непови́ннаго, вара́ввꙋ же  па́че на́мъ ѿпꙋстѝ. мы́ же вѣща́имъ къ немꙋ̀  разбо́йника бл҃горазꙋ́мнагѡ гла́съ: помѧнѝ и҆ на́съ  сп҃се, во црⷭ҇твїи твое́мъ. 
Бл҃же́ни миротво́рцы, ꙗ҆́кѡ ті́и сы́нове бж҃їи  нарекꙋ́тсѧ. 
Живонѡ́снаѧ твоѧ̑ ре́бра, ꙗ҆́кѡ и҆з̾ є҆де́ма  и҆сто́чникъ и҆сточа̑ющаѧ, цр҃ковь твою̀ хрⷭ҇тѐ, ꙗ҆́кѡ  слове́сный напаѧ́етъ ра́й, ѿсю́дꙋ раздѣлѧ́ѧсѧ ꙗ҆́кѡ  въ нача̑ла, въ четы́ри є҆ѵⷢ҇лїа, мі́ръ напаѧ́ѧ, тва́рь  веселѧ̀, и҆ ꙗ҆зы́ки вѣ́рнѡ наꙋча́ѧ покланѧ́тисѧ  црⷭ҇твїю твоемꙋ̀. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Распѧ́лсѧ є҆сѝ менѐ ра́ди, да мнѣ̀ и҆сточи́ши  ѡ҆ставле́нїе: прободе́нъ бы́лъ є҆сѝ въ ре́бра, да  ка̑пли жи́зни и҆сточи́ши мѝ: гвоздьмѝ пригвозди́лсѧ  є҆сѝ, да а҆́зъ глꙋбино́ю стрⷭ҇те́й твои́хъ къ высотѣ̀  держа́вы твоеѧ̀ оу҆вѣрѧ́емь, зовꙋ́ ти: живода́вче  хрⷭ҇тѐ, сла́ва крⷭ҇тꙋ̀ сп҃се, и҆ стрⷭ҇ти твое́й. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀  лжꙋ́ще менѐ ра́ди. 
Распина́емꙋ тебѣ̀ хрⷭ҇тѐ, всѧ̀ тва́рь ви́дѧщи  трепета́ше, ѡ҆снова̑нїѧ землѝ колеба́хꙋсѧ, стра́хомъ  держа́вы твоеѧ̀, свѣти̑ла скрыва́хꙋсѧ, и҆ цр҃ко́внаѧ  раздра́сѧ завѣ́са, го́ры вострепета́ша, и҆ ка́менїе  разсѣ́десѧ, и҆ разбо́йникъ вѣ́рный зове́тъ съ на́ми  сп҃се: є҆́же помѧнѝ во црⷭ҇твїи твое́мъ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша  мно́га на нб҃сѣ́хъ. 
Рꙋкописа́нїе на́ше на крⷭ҇тѣ̀ растерза́лъ є҆сѝ  гдⷭ҇и, и҆ вмѣни́всѧ въ ме́ртвыхъ, та́мошнѧго мꙋчи́телѧ  свѧза́лъ (л. ум҃в ѡ҆б.) є҆сѝ, и҆зба́вль всѣ́хъ ѿ  оу҆́зъ сме́ртныхъ воскрⷭ҇нїемъ твои́мъ, и҆́мже  просвѣти́хомсѧ чл҃вѣколю́бче гдⷭ҇и, и҆ вопїе́мъ тебѣ̀:  помѧнѝ и҆ на́съ сп҃се, во црⷭ҇твїи твое́мъ. 
Сла́ва: Ѻ҆ц҃а̀, и҆ сн҃а, и҆ дх҃а ст҃а́го, всѝ  є҆диномꙋ́дреннѡ вѣ́рнїи славосло́вити досто́йнѡ  помо́лимсѧ, є҆ди́ницꙋ бж҃ества̀, въ трїе́хъ сꙋ́щꙋю  ѵ҆поста́сѣхъ, неслїѧ́ннꙋ пребыва́ющꙋ, про́стꙋ,  нераздѣ́льнꙋ и҆ непристꙋ́пнꙋ, є҆́юже и҆збавлѧ́емсѧ  ѻ҆́гненнагѡ мꙋче́нїѧ. 
И҆ ны́нѣ, бг҃оро́диченъ: Мт҃рь твою̀ хрⷭ҇тѐ,  пло́тїю безсѣ́меннѡ ро́ждшꙋю тѧ̀, и҆ дв҃ꙋ вои́стиннꙋ, и҆  по ржⷭ҇твѣ̀ пребы́вшꙋю нетлѣ́ннꙋ, сїю̀ тебѣ̀  приво́димъ въ мл҃твꙋ влⷣко многомлⷭ҇тиве, прегрѣше́нїй  проще́нїю дарова́тисѧ всегда̀ зовꙋ́щымъ: помѧнѝ на́съ  сп҃се, во црⷭ҇твїи твое́мъ. 
Прокі́менъ, гла́съ д҃: Раздѣли́ша ри̑зы моѧ̑  себѣ̀, и҆ ѡ҆ ѻ҆де́жди мое́й мета́ша жре́бїй. Сті́хъ:  Бж҃е бж҃е мо́й, вонми́ ми, вскꙋ́ю ѡ҆ста́вилъ мѧ̀  є҆сѝ; 
Є҆ѵⷢ҇лїе з҃-е, ѿ матѳе́а, зача́ло рг҃і: Во  вре́мѧ ѻ҆́но, прише́дше во́ини: Коне́цъ: Вои́стиннꙋ  бж҃їй сн҃ъ бѣ̀ се́й. И҆ полага́етсѧ чте́нїе. 
Та́же ѱало́мъ н҃. И҆ посе́мъ є҆ѵⷢ҇лїе и҃-е, ѿ  лꙋкѝ, зача́ло ра҃і: Во вре́мѧ ѻ҆́но, ведѧ́хꙋ со  і҆и҃сомъ и҆ и҆́на два̀: Коне́цъ: Ѿ галїле́и зрѧ́щѧ  си́хъ. 
И҆ а҆́бїе пое́мъ трипѣ́снецъ, творе́нїе господи́на  космы̀: і҆рмосы̀ по два́жды, тропарѝ на в҃і. Послѣдѝ  же і҆рмо́съ ѻ҆́ба ли̑ка вкꙋ́пѣ. А҆крості́хїсъ, и҆лѝ  краегране́сїе трипѣ́снца є҆́сть: Просаввато́н те:  є҆́же є҆́сть: Предсꙋббѡ́тїе же. Гла́съ ѕ҃. 
Пѣ́снь є҃. 
[П] І҆рмо́съ: Къ тебѣ̀ оу҆́тренюю, милосе́рдїѧ  ра́ди себѐ и҆стощи́вшемꙋ непрело́жнѡ, и҆ до стрⷭ҇те́й  безстра́стнѡ прикло́ншемꙋсѧ сло́ве бж҃їй, ми́ръ пода́ждь  мѝ па́дшемꙋ, чл҃вѣколю́бче. (л. ум҃г) 
[Р] Оу҆мы́вше но́ги, и҆ пред̾ѡчи́стившесѧ  та́инства причаще́нїемъ бж҃е́ственнагѡ ны́нѣ хрⷭ҇тѐ  твоегѡ̀, слꙋжи́телїе ѿ сїѡ́на на є҆леѡ́нскꙋю го́рꙋ  вели́кꙋю съ тобо́ю взыдо́ша, пою́ще тѧ̀ чл҃вѣколю́бче. 
[О] Зри́те, ре́клъ є҆сѝ, дрꙋ́зи, не бо́йтесѧ:  ны́нѣ бо прибли́жисѧ ча́съ, ꙗ҆́тꙋ мѝ бы́ти, и҆  оу҆бїе́нꙋ рꙋка́ма беззако́нныхъ: вси́ же расточите́сѧ,  менѐ ѡ҆ста́вивше, и҆̀хже соберꙋ̀ проповѣ́дати мѧ̀  чл҃вѣколю́бца. 
Конда́къ, гла́съ и҃: На́съ ра́ди распѧ́таго,  прїиди́те всѝ воспои́мъ, того́ бо ви́дѣ мр҃і́а на  дре́вѣ, и҆ глаго́лаше: а҆́ще и҆ распѧ́тїе терпи́ши, ты̀  є҆сѝ сн҃ъ и҆ бг҃ъ мо́й. 
І҆́косъ: Своего̀ а҆́гнца а҆́гница зрѧ́щи къ  заколе́нїю влеко́ма, послѣ́доваше мр҃і́а просте́ртыми  власы̀ со и҆нѣ́ми жена́ми, сїѧ̑ вопїю́щи: ка́мѡ и҆́деши  ча́до; чесѡ̀ ра́ди ско́рое тече́нїе соверша́еши, є҆да̀  дрꙋгі́й бра́къ па́ки є҆́сть въ ка́нѣ галїле́йстѣй, и҆  та́мѡ ны́нѣ тщи́шисѧ, да ѿ воды̀ и҆̀мъ вїно̀  сотвори́ши; и҆дꙋ́ ли съ тобо́ю ча́до, и҆лѝ па́че пождꙋ̀  тебѐ; да́ждь мѝ сло́во сло́ве, не молчѧ̀ мимоидѝ  менѐ, чи́стꙋ соблюды́й мѧ̀: ты́ бо є҆сѝ сн҃ъ и҆ бг҃ъ  мо́й. 
Сѷнаѯа́рь. Стїхѝ на распѧ́тїе: 
Живы́й є҆сѝ бж҃е ты̀, и҆ оу҆мерщвле́нный на  дре́вѣ: 
Ѽ мертвечѐ нагі́й, и҆ бг҃а жива́гѡ сло́ве! 
Стїхѝ на сраспе́ншагосѧ хрⷭ҇тꙋ̀ разбо́йника: 
Заключє́ннаѧ ѿве́рзе є҆дє́мскаѧ врата̀, 
Вложи́въ разбо́йникъ клю́чь, є҆́же помѧни́ мѧ. 
Во ст҃ы́й и҆ вели́кїй пѧто́къ, ст҃ы̑ѧ и҆  сп҃си́тєльныѧ и҆ стра̑шныѧ стрⷭ҇ти соверша́емъ, гдⷭ҇а и҆  бг҃а сп҃са на́шегѡ і҆и҃са хрⷭ҇та̀, ꙗ҆̀же на́съ ра́ди  во́лею прїѧ́тъ: ѡ҆плева̑нїѧ, бїє́нїѧ, заꙋшє́нїѧ,  доса̑ды, насмѣѧ̑нїѧ, багрѧ́нꙋю ѻ҆де́ждꙋ, тро́сть,  гꙋ́бꙋ, ѻ҆́цетъ, гвѡ́здїѧ, копїѐ, и҆ по си́хъ всѣ́хъ,  крⷭ҇тъ и҆ сме́рть: ꙗ҆̀же всѧ̑ въ пѧто́къ (л. ум҃г ѡ҆б.)  содѣ́ѧшасѧ. По внегда́ бо на три́десѧтихъ  сре́бреницѣхъ, ѿ дрꙋ́га и҆ оу҆ченика̀ про́данъ бы́въ  предаде́сѧ, пре́жде ко а҆́ннѣ ѿво́дитсѧ а҆рхїере́ю,  и҆́же посыла́етъ є҆го̀ къ каїа́фѣ: и҆дѣ́же ѡ҆плева́нъ  бы́сть, и҆ заꙋша́емь по лани́тѣ, кꙋ́пнѡ же порꙋга́емь и҆  посмѣва́емь, слы́шаше: прорцы̀ на́мъ хрⷭ҇тѐ, кто́  є҆сть оу҆да́ривый тѧ̀; Та́мѡ же и҆ лжесвидѣ́тели  прїидо́ша ѡ҆клевета́ющїи, ꙗ҆́кѡ речѐ: разоритѐ хра́мъ  се́й, и҆ тремѝ де́ньми воздви́гнꙋ и҆̀: и҆ ꙗ҆́кѡ речѐ  себѐ сн҃а бж҃їѧ, є҆гда̀ и҆ а҆рхїере́й хꙋлы̀ не терпѧ̀,  ри́зꙋ свою̀ растерза̀. Оу҆́трꙋ же бы́вшꙋ, ѿво́дитсѧ къ  пїла́тꙋ въ претѡ́ръ: и҆ ті́и не внидо́ша, глаго́летъ, да  не ѡ҆сквернѧ́тсѧ, но да ꙗ҆дѧ́тъ па́схꙋ. Па́схꙋ же ве́сь  пра́здникъ глаго́летъ, и҆лѝ и҆ тогда̀ бы́сть, ꙗ҆́коже  подоба́ше: хрⷭ҇то́съ же пре́жде є҆ди́нагѡ днѐ сїю̀  сотворѝ зако́ннꙋю па́схꙋ, сзакла́тисѧ хотѧ̀ въ пѧто́къ.  И҆зше́дъ же пїла́тъ, вопроша́етъ ѧ҆̀: ѡ҆ чесо́мъ є҆го̀  ѡ҆глаго́лꙋютъ; и҆ поне́же ничто́же подо́бно ѡ҆брѣ́те во  ѡ҆глаго́ланїи, посыла́етъ є҆го̀ къ каїа́фѣ. Ѻ҆́нъ же  па́ки къ пїла́тꙋ, и҆́бо то́й бѣ̀ на є҆гѡ̀ оу҆бі́йство  оу҆стремлѧ́ѧйсѧ. Ѻ҆́нъ же глаго́летъ: поими́те є҆го̀  вы̀ и҆ распни́те, и҆ по зако́нꙋ ва́шемꙋ сꙋди́те. Ѻ҆ни́  же па́ки глаго́лютъ: не досто́итъ на́мъ оу҆би́ти  никого́же, распѧ́ти пїла́та поѻщрѧ́юще. Вопроша́етъ же  хрⷭ҇та̀ пїла́тъ: а҆́ще цр҃ь і҆ꙋде́ѡвъ є҆́сть; Ѻ҆́нъ же  не и҆сповѣ́дꙋетъ, но вѣ́чный: не бо̀ ѿ мі́ра сегѡ̀  моѐ црⷭ҇тво, глаго́летъ. Хотѧ́ же ѿрѣши́ти є҆го̀  пїла́тъ, пе́рвѣе оу҆́бѡ ѻ҆́нѣмъ глаго́летъ, ни  є҆ди́ныѧ на него̀ вины̀ бл҃голи́чныѧ ѡ҆брѣта́ти. Та́же  є҆ди́наго на кі́йждо пра́здникъ свѧ́знѧ ѻ҆бы́чай  ѿрѣша́ти предлага́етъ: и҆̀мже оу҆го́денъ вара́вва  па́че хрⷭ҇та̀ мни́тсѧ. Пїла́тъ же і҆ꙋде́ѡмъ да́рꙋѧй,  би́въ і҆и҃са пре́жде, и҆зво́дитъ съ во́ины, во ѡ҆дѣѧ́нїе  ѡ҆болче́на червле́ное, терно́вымъ же вѣнце́мъ  ѡ҆бложе́на, и҆ въ десни́цꙋ є҆гѡ̀ тро́сть вложи́въ,  рꙋга́ема же ѿ вѡ́инъ, ра́дꙋйсѧ, глаго́лющихъ, цр҃ю̀  і҆ꙋде́йскїй. Ѻ҆ба́че си́це ко бл҃года́ти порꙋга́всѧ,  па́ки глаго́летъ пїла́тъ: ни є҆ди́нꙋ же сме́рти винꙋ̀  ѡ҆брѣта́ю въ не́мъ. Ѻ҆ни́ же, но мы̀ є҆го̀  оу҆мꙋ́чимъ, глаго́люще, ꙗ҆́кѡ себѐ и҆менꙋ́етъ сн҃а  бж҃їѧ. Си̑мъ (л. ум҃д) же глаго́лємымъ, і҆и҃съ  молча́ше, наро́дъ же крича́ше къ пїла́тꙋ: распнѝ,  распнѝ є҆го̀. Безче́стною бо сме́ртїю ѡ҆бложи́ти є҆го̀  хотѧ́хꙋ, да ѿ среды̀ бл҃гꙋ́ю є҆гѡ̀ па́мѧть сотворѧ́тъ.  Пїла́тъ же, а҆́ки бы срамлѧ́ѧ и҆̀хъ, глаго́летъ: цр҃ѧ́ ли  ва́шегѡ распнꙋ̀; Ѻ҆ни́ же не и҆мѣ́ти глаго́лютъ и҆́нагѡ  цр҃ѧ̀, но ке́сарѧ. Поне́же бо хꙋлꙋ̀ ре́кше, ничто́же  оу҆спѣ́ша, на ке́сарѧ возно́сѧтъ, да понѐ си́це  неи́стовство и҆спо́лнѧтъ. Глаго́лютъ бо: всѧ́къ и҆́же  царѧ̀ себѐ творѧ́й, прерѣкꙋ́етъ ке́сарю. Въ си́хъ же  сꙋ́щымъ, жена̀ къ пїла́тꙋ посла̀, сны̀ стра́шными  оу҆боѧ́вшисѧ, ничто́же, глаго́лющи, тебѣ̀ и҆  пра́ведникꙋ ѻ҆́номꙋ: оу҆же́ бо є҆гѡ̀ ра́ди мнѡ́гаѧ въ  нощѝ пострада́хъ: и҆ то́й оу҆мы́всѧ, кро́ве ѻ҆́нагѡ  винꙋ̀ ѿража́етъ. Ѻ҆ни́ же крича́хꙋ: кро́вь є҆гѡ̀ на  на́съ, и҆ на ча̑да на̑ша: а҆́ще сего̀ ѡ҆ста́виши  свобо́дна, нѣ́си дрꙋ́гъ ке́сарю. Сегѡ̀ оу҆́бѡ  оу҆боѧ́всѧ пїла́тъ, а҆́ще и҆ ѻ҆па́снѡ того̀ вѣ́дый  непови́нна, крⷭ҇тномꙋ ѡ҆сꙋжде́нїю и҆здае́тъ, ѿрѣши́въ  вара́ввꙋ. Сїе́ же ви́дѣвъ і҆ꙋ́да, сре́бреники пове́ргъ,  ѿхо́дитъ, и҆ ѿше́дъ оу҆давле́нїю себѐ предадѐ, на  дре́вѣ ѡ҆бѣ́сивсѧ, послѣди́ же ѕѣлѡ̀ надꙋ́всѧ  растерза́етсѧ. Во́ини оу҆́бѡ тро́стїю по главѣ̀ є҆гѡ̀  порꙋга́вше, ѡ҆бременѧ́ютъ є҆мꙋ̀ крⷭ҇тъ. та́же ѿ  кѷрині́и сі́мѡна понꙋ́дивше, крⷭ҇тъ понестѝ  задѣва́ютъ. Ѡ҆ часѣ́ же тре́тїемъ на ло́бнѣмъ мѣ́стѣ  бы́вше, та́мѡ распина́ютъ є҆го̀, ѿѻбою́дꙋ томꙋ̀ и҆  дрꙋга̑ѧ два̀ разбѡ́йника ѡ҆бѣ́сивше, да и҆ ѻ҆́нъ ꙗ҆́кѡ  ѕлодѣ́й вмѣни́тсѧ. Хꙋ́дости же ра́ди, раздѣле́нїе  во́ини ри́замъ є҆гѡ̀ полага́ютъ, жре́бїемъ же нешве́нꙋю  є҆гѡ̀ ѻ҆де́ждꙋ даю́тъ, всѧ́кое доса́ды премно́жество  дѣ́лающе. Не сїѧ̑ же то́чїю, но и҆ на крⷭ҇тѣ̀ сꙋ́щꙋ  рꙋга́ющесѧ глаго́лахꙋ: оу҆а̀, разорѧ́ѧй хра́мъ, и҆  тремѝ де́ньми созида́ѧй, сп҃сѝ са́мъ себѐ. И҆ па́ки:  и҆ны̑ѧ сп҃сѐ, себе́ ли не мо́жетъ сп҃стѝ; И҆ па́ки:  а҆́ще цр҃ь і҆и҃левъ є҆́сть, да сни́детъ ны́нѣ со  крⷭ҇та̀, и҆ вѣ́рꙋемъ въ него̀. И҆ оу҆́бѡ а҆́ще и҆́стинꙋ  глаго́лахꙋ, подоба́ше несꙋмнѣ́ннѡ къ немꙋ̀ пристꙋпи́ти:  не то́чїю бо і҆и҃левъ цр҃ь познава́шесѧ, но и҆ всегѡ̀  мі́ра. Что́ бо хотѧ́ше, є҆́же помрачи́тисѧ со́лнцꙋ на  часы̀ трѝ, и҆ посредѣ̀ оу҆́бѡ днѐ; да (л. ум҃д ѡ҆б.)  всѣ̑мъ бꙋ́детъ стрⷭ҇ть ꙗ҆вле́на. Є҆́же землѝ  трѧсти́сѧ, ка́менїю разсѣда́тисѧ, противоѡбра́зное  і҆ꙋде́ѡвъ ѡ҆блича́ющемꙋ: мнѡ́гимъ тѣлесє́мъ  воскре́снꙋти, во оу҆вѣре́нїе ѻ҆́бщагѡ воскрⷭ҇нїѧ, и҆  въ ꙗ҆вле́нїе стра́ждꙋщагѡ си́лы. Завѣ́сѣ цр҃ко́вной  раздира́тисѧ, ꙗ҆́кѡ хра́мꙋ ꙗ҆рѧ́щꙋсѧ, за є҆́же въ  не́мъ стра́ждꙋщемꙋ сла́вимꙋ, и҆ мнѡ́гимъ ѿкрыва́ющꙋ  незри̑маѧ. Въ тре́тїй оу҆́бѡ ча́съ распѧ́тсѧ хрⷭ҇то́съ,  ꙗ҆́коже бж҃е́ственный ма́ркъ глаго́летъ: ѿ шеста́гѡ же  часа̀ до девѧ́тагѡ тьма̀ бы́сть, є҆гда̀ и҆ ло́ггїнъ  со́тникъ пресла̑внаѧ ви́дѣвъ, и҆ па́че со́лнца вельмѝ  воззва̀: вои́стиннꙋ сн҃ъ бѣ̀ бж҃їй се́й! Ѿ  разбо́йникѡвъ оу҆́бѡ є҆ди́нъ досажда́ше і҆и҃сꙋ, дрꙋгі́й  же возбранѧ́ше є҆мꙋ̀ претѧ̀ запрети́тельнѣйше, и҆  хрⷭ҇та̀ сн҃а бж҃їѧ и҆сповѣ́дꙋетъ: вѣ́рѣ же є҆гѡ̀  сп҃съ воздаѧ̀, є҆́же съ собо́ю въ раѝ ѡ҆бѣщава́етъ  пребыва́нїе. Всѧ́кой оу҆́бѡ доса́дѣ на не́мъ  и҆спо́лншейсѧ, пїла́тъ и҆ ті́тлъ надписа̀ на не́мъ  глаго́лющь: і҆и҃съ назарѧни́нъ, цр҃ь і҆ꙋде́йскїй. А҆́ще  и҆ ѻ҆нѝ возбранѧ́хꙋ не писа́ти си́це, но ꙗ҆́кѡ ѻ҆́нъ  речѐ си́це, пїла́тъ же є҆́же писа́хъ, писа́хъ, па́ки  проти́вꙋ речѐ. Та́же сп҃сꙋ возре́кшꙋ, жа́ждꙋ: ѵ҆ссѡ́пъ  со ѻ҆́цтомъ є҆мꙋ̀ растворѧ́ютъ. И҆ ре́къ: соверши́шасѧ,  прекло́нь главꙋ̀, предадѐ дх҃ъ. Всѣ̑мъ же ѿше́дшымъ,  мт҃и є҆гѡ̀ предстоѧ́ше оу҆ крⷭ҇та̀, и҆ сестра̀ є҆ѧ̀  марі́а клеѡ́пова, ю҆́же і҆а́кѡвъ родѝ, клеѡ́пѣ  безча́днꙋ оу҆ме́ршꙋ, є҆ще́ же и҆ і҆ѡа́ннъ люби́мый  є҆мꙋ̀ оу҆ч҃нкъ. Неразꙋ́мнїи оу҆́бѡ і҆ꙋде́є, нижѐ на  крⷭ҇тѣ̀ тѣлесѐ зрѣ́ти довлѣ́еми, проси́ша пїла́та,  поне́же вели́кїй бѣ̀ де́нь па́схи, и҆ пѧто́къ, да  ѡ҆сꙋжде́нныхъ го́лєни сокрꙋша́тсѧ, ꙗ҆́кѡ да скорѣ́е  сме́рть прїи́детъ. И҆ ѻ҆́вѣхъ оу҆́бѡ го́лєни  сокрꙋши́ша, є҆ще́ бо жи́ви бѧ́хꙋ: на і҆и҃са же  прише́дше, ꙗ҆́кѡ ви́дѣша є҆го̀ оу҆жѐ оу҆ме́рша,  є҆́же сокрꙋши́ти оу҆́бѡ, ѡ҆ста́виша. Є҆ди́нъ же  нѣ́кто во́инѡвъ, ло́ггїнъ зово́мый, безꙋ̑мнымъ  оу҆гожда́ѧ, воздви́гъ копїѐ, въ десна̑ѧ ре́бра  пробода́етъ хрⷭ҇та̀: и҆ а҆́бїе и҆зы́де кро́вь и҆ вода̀,  ѻ҆́во оу҆́бѡ ꙗ҆́кѡ человѣ̑ка, ѻ҆́во же ꙗ҆́кѡ па́че  человѣ́ка. И҆лѝ, кро́вь оу҆́бѡ бж҃е́ственныхъ ра́ди  ѡ҆сщ҃е́нїй прича́стїѧ, вода́ же кр҃ще́нїѧ ра́ди. То́й бо  двоето́чный и҆сто́чникъ вои́стиннꙋ, є҆́же по на́мъ  содержи́тъ та́инство: сїѧ̑ и҆ і҆ѡа́ннъ ви́дѣвъ  свидѣ́тельствова, и҆ и҆́стинно є҆́сть свидѣ́тельство  є҆гѡ̀, ꙗ҆́кѡ предстоѧ̀ при всѣ́хъ, и҆ ви́дѧ пи́шетъ:  и҆ ꙗ҆́кѡ а҆́ще бы лѡ́жнаѧ и҆мѣ́лъ глаго́лати, не бы̀ на  безче́стїе оу҆чи́телю непщꙋ́ємаѧ списа́лъ. Семꙋ̀,  глаго́лютъ, тогда̀ сꙋ́щꙋ, сосꙋ́домъ нѣ́кимъ ѿ  живото́чныхъ ре́бръ бж҃е́ственнꙋю и҆ прест҃ꙋ́ю кро́вь  прїѧ́ти. Си̑мъ же та́кѡ преесте́ственнѡ содѣ̑ѧнымъ,  поне́же къ ве́черꙋ бѧ́ше оу҆жѐ, і҆ѡ́сифъ и҆́же ѿ  а҆рїмаѳе́а и҆схо́дитъ, оу҆ч҃нкъ пре́жде, ꙗ҆́коже  про́чїи, оу҆тае́нный, и҆ къ пїла́тꙋ прише́дъ со  дерзнове́нїемъ, ꙗ҆́кѡ зна́емꙋ сꙋ́щꙋ, про́ситъ тѣ́ло  і҆и҃сово: ѻ҆́нъ же взѧ́ти повелѣва́етъ. И҆ оу҆́бѡ съ  крⷭ҇та̀ сїѐ сне́мъ всебл҃гоговѣ́йнѡ положѝ. И҆ оу҆жѐ  прише́дшей но́щи, прихо́дитъ нїкоди́мъ, носѧ̀ смѵ́рны и҆  а҆лѡ́й, нѣ́кое смѣше́нїе, состро́еное вре́менемъ, и҆  плащани́цею ѡ҆бви́вше, ꙗ҆́коже ѻ҆бы́чай бѣ̀ і҆ꙋде́ѡмъ  твори́ти, бли́зꙋ положи́ша, во и҆зсѣ́ченномъ ѿ ка́мене  гро́бѣ і҆ѡ́сифовѣ, и҆дѣ́же никто́же пре́жде лежа̀, да  не хрⷭ҇тꙋ̀ воскрⷭ҇шꙋ, и҆но́мꙋ воскрⷭ҇нїе напи́шꙋтъ.  Смѣше́нїю же а҆лѡ́а и҆ смѵ́рны, прилѣпи́тєльнымъ  сꙋ́щымъ, є҆ѵⷢ҇лі́стъ воспомѧнꙋ̀, да є҆гда̀ ви́дѧтъ  плащани́цꙋ и҆ сꙋда́рь, во гро́бѣ ѡ҆ста́влєны не  непщꙋ́ютъ оу҆кра́денꙋ є҆мꙋ̀ бы́ти: ка́кѡ бо свобо́дѣ  толи́цѣй не сꙋ́щей, ꙗ҆́коже и҆ ѿто́ргнꙋти ѻ҆́наѧ  си́це всаждє́ннаѧ пло́ти; Сїѧ̑ всѧ̑ пресла́внѡ бы̑вшаѧ  въ тогда́шнее пѧтка̀ вре́мѧ, и҆ на́мъ си́хъ всѣ́хъ  па́мѧть твори́ти съ сокрꙋше́нїемъ се́рдца и҆  оу҆миле́нїемъ, бг҃оно́снїи ѻ҆тцы̀ повелѣ́ша. Вѣ́домо  же оу҆́бѡ, ꙗ҆́кѡ въ шесты́й де́нь седми́цы, ꙗ҆́вѣ въ  пѧто́къ распѧ́тсѧ гдⷭ҇ь, зане́же и҆ въ шесты́й де́нь  и҆знача́ла созда́тисѧ человѣ́кꙋ. Но и҆ въ шесты́й ча́съ  днѐ на крⷭ҇тѣ̀ повѣ́шенъ бы́сть: занѐ въ то́й ча́съ,  ꙗ҆́коже глаго́лютъ, и҆ а҆да́мъ на ѿрече́нное дре́во  рꙋ́цѣ просте́ръ коснꙋ́сѧ, и҆ оу҆́мре: подоба́ше бо  во́ньже ча́съ сокрꙋше́нꙋ, въ то́й па́ки возсозда́тисѧ. Въ  вертогра́дѣ же, ꙗ҆́кѡ и҆ а҆да́мъ въ раѝ. Го́рькое  питїѐ: вкꙋше́нїе ѡ҆бразова́ше. Заꙋше́нїе: на́шꙋ свобо́дꙋ  ꙗ҆влѧ́ше. Ѡ҆плева́нїе, и҆ безче́стное ѡ҆бвожде́нїе:  є҆́же ѡ҆ на́съ че́сть. Терно́вый вѣне́цъ: клѧ́твы  ꙗ҆́же на на́съ ѿгна́нїе. Багрѧ́наѧ ѻ҆де́жда: за  кѡ́жаныѧ ри̑зы, и҆ за є҆́же на на́съ ца́рскꙋю  оу҆́тварь. Гво́здїе: всеконе́чное на́шегѡ грѣха̀  недвиже́нїе. Крⷭ҇тъ: дре́во є҆́же въ раѝ. Пронзє́наѧ  рє́бра: а҆да́мово ѡ҆бразова́хꙋ ребро̀, ѿ негѡ́же  є҆́ѵа, ѿ неѧ́же престꙋпле́нїе. Копїѐ: пла́менное  ѻ҆рꙋ́жїе мнѣ̀ ѿвраща́етъ. И҆з̾ ре́бръ вода̀:  ѡ҆́бразъ кр҃ще́нїѧ. Кро́вь, и҆ тро́сть: и҆́миже на́мъ  червле́ными пи́смены ꙗ҆́кѡ цр҃ь, дре́внее ѻ҆те́чество  дарова̀ и҆ подписа̀. Глаго́летсѧ оу҆́бѡ а҆да́мовѣ  главѣ̀ та́мѡ лежа́ти, и҆дѣ́же и҆ хрⷭ҇то́съ глава̀  всѣ́хъ распѧ́тсѧ: крⷭ҇ти́сѧ оу҆́бѡ хрⷭ҇то́вою кро́вїю  и҆сте́кшею. Ло́бное же мѣ́сто глаго́летсѧ, зане́же въ  пото́пѣ восте́кшей внѣ̀ землѝ а҆да́мовѣ главѣ̀,  ко́сти то́чїю носи́мѣ бы́ти, ꙗ҆́кѡ нѣ́коемꙋ чꙋ́дꙋ  зри́момꙋ, ю҆́же соломѡ́нъ че́стїю пра́ѻтца, со всѣ́мъ  свои́мъ во́инствомъ, ка́менїемъ мно́жайшимъ покры̀.  Тѣ́мже и҆ мѣ́сто то̀ ѿто́лѣ лїѳострѡто́нъ, сі́есть,  каменопо́стланное и҆менова́сѧ: Глаго́лютъ оу҆́бѡ ст҃ы́хъ  и҆зѧ́щнїи, ѿ преда́нїѧ и҆мѣ́ти, и҆ самомꙋ̀ а҆да́мꙋ  та́мѡ ѿ а҆́гг҃ла погребе́нꙋ бы́ти. И҆дѣ́же оу҆́бѡ  трꙋ́пъ, та́мѡ и҆ ѻ҆ре́лъ прїи́де хрⷭ҇то́съ, вѣ́чный  цр҃ь, но́вый а҆да́мъ, ве́тхаго и҆ дре́вомъ па́дшаго  а҆да́ма, дре́вомъ и҆сцѣлѧ́ѧй. Преесте́ственнымъ, и҆  є҆́же ѡ҆ на́съ неисче́тнымъ твои́мъ бл҃гоꙋтро́бїемъ,  хрⷭ҇тѐ бж҃е, поми́лꙋй на́съ, а҆ми́нь. 
Пѣ́снь и҃. 
[С] І҆рмо́съ: Сто́лпъ ѕло́бы бг҃опроти́вныѧ,  бж҃е́ственнїи ѻ҆́троцы ѡ҆бличи́ша: на хрⷭ҇та́ же  шата́ющеесѧ беззако́нныхъ собо́рище, совѣ́тꙋетъ  тщє́тнаѧ, оу҆би́ти поꙋча́етсѧ, живо́тъ держа́щаго  дла́нїю: є҆го́же всѧ̀ тва́рь бл҃гослови́тъ, сла́вѧщи во  вѣ́ки. 
[А] Ѿ вѣ́ждей оу҆ч҃нкѡ́мъ ны́нѣ со́нъ, ре́клъ  є҆сѝ хрⷭ҇тѐ, ѿтрѧси́те, въ мл҃твѣ же бди́те, да не  въ напа́сть вни́дете, и҆ наипа́че сі́мѡне: крѣпча́йшемꙋ  бо бо́лїй и҆скꙋ́съ. разꙋмѣ́й мѧ̀ пе́тре: є҆го́же всѧ̀  тва́рь бл҃гослови́тъ, сла́вѧщи во вѣ́ки. (л. ум҃ѕ) 
[В] Скве́рна сло́ва оу҆сте́нъ, никогда́же  и҆зрекꙋ̀ тебѣ̀ влⷣко, съ тобо́ю оу҆мрꙋ̀ ꙗ҆́кѡ  бл҃горазꙋ́менъ, а҆́ще и҆ всѝ ѿве́ргꙋтсѧ, возопѝ  пе́тръ. ни пло́ть, нижѐ кро́вь, но ѻ҆ц҃ъ тво́й ѿкры́  ми тѧ̀: є҆го́же всѧ̀ тва́рь бл҃гослови́тъ, сла́вѧщи во  вѣ́ки. 
[В] Глꙋбинꙋ̀ премꙋ́дрости бж҃е́ственныѧ и҆  ра́зꙋма, не всю̀ и҆спыта́лъ є҆сѝ, бе́зднꙋ же мои́хъ  сꙋде́бъ не пости́глъ є҆сѝ человѣ́че, гдⷭ҇ь речѐ.  пло́ть оу҆́бѡ сы́й не хвали́сѧ, три́жды бо ѿве́ржешисѧ  менѐ: є҆го́же всѧ̀ тва́рь бл҃гослови́тъ, сла́вѧщи во  вѣ́ки. 
[А] Ѿрица́ешисѧ сі́мѡне пе́тре, є҆́же  сотвори́ши ско́рѡ, ꙗ҆́коже рече́сѧ, и҆ къ тебѣ̀  ѻ҆трокови́ца є҆ди́на прише́дши оу҆страши́тъ тѧ̀, гдⷭ҇ь  речѐ. го́рцѣ прослези́въ, ѡ҆брѧ́щеши мѧ̀ ѻ҆ба́че  млⷭ҇тива: є҆го́же всѧ̀ тва́рь бл҃гослови́тъ, сла́вѧщи во  вѣ́ки. 
Пѣ́снь ѳ҃. 
[Т] І҆рмо́съ: Чⷭ҇тнѣ́йшꙋю херꙋві̑мъ, и҆  сла́внѣйшꙋю без̾ сравне́нїѧ серафі̑мъ, без̾  и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀  велича́емъ. 
[Ѻ] Па́гꙋбное собо́рище бг҃оме́рзкихъ,  лꙋка́внꙋющихъ бг҃оꙋбі́йцъ со́нмище, предста̀ хрⷭ҇тѐ  тебѣ̀, и҆ ꙗ҆́кѡ непра́ведника влеча́ше зижди́телѧ  всѣ́хъ, є҆го́же велича́емъ. 
[Н] Зако́на не разꙋмѣ́юще нечести́вїи, гласѡ́мъ  прⷪ҇ро́чєскимъ поꙋча́ющесѧ вотщѐ, ꙗ҆́кѡ ѻ҆вча̀  влеча́хꙋ тѧ̀ всѣ́хъ влⷣкꙋ, непра́веднѡ закла́ти,  є҆го́же велича́емъ. 
[Т] Ꙗ҆зы́кѡмъ и҆зда́ннꙋю жи́знь, съ кни́жники  оу҆би́ти сщ҃е́нницы преда́хꙋ, оу҆ѧ́звлени  самозави́стною ѕло́бою, є҆стество́мъ животода́вца,  є҆го́же велича́емъ. 
[Е] Ѡ҆быдо́ша ꙗ҆́кѡ псѝ мно́зи, и҆ оу҆да́риша,  цр҃ю̀, лани́тꙋ твою̀ заꙋше́нїемъ, вопроша́хꙋ тѧ̀, тебе́  же ло́жна свидѣ́тельствовахꙋ: и҆ всѧ̑ претерпѣ́въ,  всѣ́хъ сп҃слъ є҆сѝ. (л. ум҃ѕ ѡ҆б.) 
Та́же, є҆ѯапостїла́рїй, три́жды: 
Разбо́йника бл҃горазꙋ́мнаго, во є҆ди́номъ часѣ̀  ра́еви сподо́билъ є҆сѝ гдⷭ҇и, и҆ менѐ дре́вомъ  крⷭ҇тнымъ просвѣтѝ, и҆ сп҃си́ мѧ. 
Та́же, є҆ѵⷢ҇лїе ѳ҃, ѿ і҆ѡа́нна, зача́ло ѯ҃а:  Во вре́мѧ ѻ҆́но, стоѧ́хꙋ при крⷭ҇тѣ̀ і҆и҃совѣ:  Коне́цъ: Воззрѧ́тъ на́нь, є҆го́же прободо́ша. 
И҆ а҆́бїе: Всѧ́кое дыха́нїе: На гла́съ г҃,  поста́вимъ стїхѝ д҃. И҆ пое́мъ стїхи̑ры самогла́сны  трѝ, повторѧ́юще пе́рвый: 
Два̀ и҆ лꙋка̑внаѧ сотворѝ, перворожде́нный сы́нъ  мо́й і҆и҃ль: менѐ ѡ҆ста́ви и҆сто́чника воды̀ живо́тныѧ,  и҆ и҆скопа̀ себѣ̀ кладене́цъ сокрꙋше́нный: менѐ на  дре́вѣ распѧ́тъ, вара́ввꙋ же и҆спросѝ, и҆ ѿпꙋстѝ.  оу҆жасе́сѧ нб҃о ѡ҆ се́мъ, и҆ со́лнце лꙋчы̀ скры̀: ты́ же  і҆и҃лю не оу҆срами́лсѧ є҆сѝ, но сме́рти мѧ̀ пре́далъ  є҆сѝ. ѡ҆ста́ви и҆̀мъ ѻ҆́ч҃е ст҃ы́й, не вѣ́дѧтъ бо,  что̀ сотвори́ша. 
Кі́йждо оу҆́дъ ст҃ы́ѧ твоеѧ̀ пло́ти, безче́стїе  на́съ ра́ди претерпѣ̀: те́рнїе, глава̀: лицѐ,  ѡ҆плева̑нїѧ: чє́люсти, заꙋшє́нїѧ: оу҆ста̀ во ѻ҆́цтѣ  растворе́ннꙋю же́лчь вкꙋ́сомъ: оу҆шеса̀, хꙋлє́нїѧ  ѕлочести̑ваѧ: плещѝ, бїє́нїѧ, и҆ рꙋка̀, тро́сть. всегѡ̀  тѣлесѐ протѧжє́нїѧ на крⷭ҇тѣ̀: чле́нове, гвѡ́здїѧ: и҆  ре́бра, копїѐ. пострада́вый за ны̀, и҆ ѿ страсте́й  свободи́вый на́съ, снизше́дый къ на́мъ чл҃вѣколю́бїемъ,  и҆ вознесы́й на́съ всеси́льне сп҃се, поми́лꙋй на́съ. 
Распе́ншꙋсѧ тѝ хрⷭ҇тѐ, всѧ̀ тва́рь ви́дѧщи  трепета́ше, ѡ҆снова̑нїѧ землѝ позыба́шасѧ стра́хомъ  держа́вы твоеѧ̀: тебѣ́ бо возне́сшꙋсѧ дне́сь, ро́дъ  є҆вре́йскїй поги́бе, цр҃ко́внаѧ завѣ́са раздра́сѧ на  дво́е, и҆ ме́ртвїи ѿ гробѡ́въ воскр҃со́ша: со́тникъ  ви́дѣвъ чꙋ́до, оу҆жасе́сѧ. предстоѧ́щи же мт҃и твоѧ̀  вопїѧ́ше, рыда́ющи мт҃рски: ка́кѡ не (л. ум҃з)  возрыда́ю, и҆ оу҆тро́бы моеѧ̀ не бїю̀, зрѧ́щи тѧ̀ на́га  ꙗ҆́кѡ ѡ҆сꙋжде́на, на дре́вѣ ви́сѧща; распны́йсѧ и҆  погребы́йсѧ, и҆ воскр҃сы́й и҆з̾ ме́ртвыхъ, гдⷭ҇и сла́ва  тебѣ̀. 
Сла́ва, гла́съ ѕ҃: Совлеко́ша съ менѐ ри̑зы моѧ̑,  и҆ ѡ҆блеко́ша мѧ̀ въ ри́зꙋ червле́нꙋ, возложи́ша на  главꙋ̀ мою̀ вѣне́цъ ѿ те́рнїй, и҆ въ деснꙋ́ю мою̀  рꙋ́кꙋ вда́ша тро́сть, да сокрꙋшꙋ̀ и҆̀хъ, ꙗ҆́кѡ сосꙋ́ды  скꙋде́льничи. 
И҆ ны́нѣ, гла́съ то́йже: Плещѝ моѧ̑ да́хъ на  ра̑ны, лица́ же моегѡ̀ не ѿврати́хъ ѿ заплева́нїй,  сꙋди́щꙋ пїла́товꙋ предста́хъ, и҆ крⷭ҇тъ претерпѣ́хъ за  сп҃се́нїе мі́ра. 
Та́же є҆ѵⷢ҇лїе і҃-е, ѿ ма́рка, зача́ло ѯ҃ѳ:  Во вре́мѧ ѻ҆́но, прїи́де і҆ѡ́сифъ: Коне́цъ:  Зрѧ́стѣ, гдѣ̀ є҆го̀ полага́хꙋ. Та́же: Сла́ва въ  вы́шнихъ бг҃ꙋ: Сщ҃е́нникъ же є҆ктенїю̀: И҆спо́лнимъ  оу҆́треннюю мл҃твꙋ: И҆ про́чее по ѻ҆бы́чаю, и҆ по  возгла́сѣ: Ꙗ҆́кѡ бг҃ъ млⷭ҇ти: А҆́бїе, є҆ѵⷢ҇лїе  а҃і, ѿ і҆ѡа́нна, зача́ло ѯ҃в: Во вре́мѧ ѻ҆́но,  молѝ пїла́та і҆ѡ́сифъ: Коне́цъ: Положи́ста і҆и҃са: 
И҆ пое́мъ стїхи̑ры самогла́сны, ѻ҆́ба ли̑ка  вкꙋ́пѣ. 
Гла́съ а҃: Всѧ̀ тва́рь и҆змѣнѧ́шесѧ стра́хомъ,  зрѧ́щи тѧ̀ на крⷭ҇тѣ̀ ви́сима хрⷭ҇тѐ: со́лнце  ѡ҆мрача́шесѧ, и҆ землѝ ѡ҆снова̑нїѧ сотрѧса́хꙋсѧ, всѧ̑  сострада́хꙋ созда́вшемꙋ всѧ̑. во́лею на́съ ра́ди  претерпѣ́вый, гдⷭ҇и сла́ва тебѣ̀. 
Гла́съ в҃: Сті́хъ: Раздѣли́ша ри̑зы моѧ̑ себѣ̀,  и҆ ѡ҆ ѻ҆де́жди мое́й мета́ша жре́бїй. 
Лю́дїе ѕлочести́вїи и҆ беззако́ннїи, вскꙋ́ю  поꙋча́ютсѧ тщє́тнымъ; вскꙋ́ю живота̀ всѣ́хъ на сме́рть  ѡ҆сꙋди́ша; ве́лїе чꙋ́до, ꙗ҆́кѡ созда́тель мі́ра въ рꙋ́ки  беззако́нныхъ предае́тсѧ, и҆ на дре́во возвыша́етсѧ  чл҃вѣколю́бецъ, да ꙗ҆̀же во а҆́дѣ ю҆́зники свободи́тъ  зовꙋ́щыѧ: долготерпѣли́ве гдⷭ҇и сла́ва тебѣ̀. (л. ум҃з  ѡ҆б.) 
Сті́хъ: Да́ша въ снѣ́дь мою̀ же́лчь, и҆ въ жа́ждꙋ  мою̀ напои́ша мѧ̀ ѻ҆́цта. 
Дне́сь зрѧ́щи тѧ̀ непоро́чнаѧ дв҃а на крⷭ҇тѣ̀  сло́ве возвыша́ема, рыда́ющи мт҃рнею оу҆тро́бою,  оу҆ѧзвлѧ́шесѧ се́рдцемъ го́рцѣ, и҆ стенѧ́щи  болѣ́зненнѡ и҆з̾ глꙋбины̀ дꙋшѝ, лицѐ со власы̀  терза́ющи. тѣ́мже и҆ пе́рси бїю́щи, взыва́ше жа́лостнѡ:  оу҆вы̀ мнѣ̀, бж҃е́ственное ча́до, оу҆вы̀ мнѣ̀,  свѣ́те мі́ра: что̀ заше́лъ є҆сѝ ѿ ѻ҆́чїю моє́ю  а҆́гнче бж҃їй; тѣ́мже вѡ́инства безпло́тныхъ, тре́петомъ  содержи́ми бѧ́хꙋ, глаго́люще: непостижи́ме гдⷭ҇и сла́ва  тебѣ̀. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. 
На дре́вѣ ви́дѧщи ви́сима хрⷭ҇тѐ, тебѐ всѣ́хъ  зижди́телѧ и҆ бг҃а, безсѣ́меннѡ ро́ждшаѧ тѧ̀, вопїѧ́ше  го́рькѡ: сн҃е мо́й, гдѣ̀ добро́та за́йде зра́ка твоегѡ̀;  не терплю̀ зрѣ́ти тѧ̀ непра́веднѡ распина́ема: потщи́сѧ  оу҆̀бо, воста́ни, ꙗ҆́кѡ да ви́жꙋ и҆ а҆́зъ твоѐ и҆з̾  ме́ртвыхъ тридне́вное воскрⷭ҇нїе. 
Сла́ва, гла́съ и҃: Гдⷭ҇и, восходѧ́щꙋ тѝ на  крⷭ҇тъ, стра́хъ и҆ тре́петъ нападѐ на тва́рь, и҆ землѝ  оу҆́бѡ возбранѧ́лъ є҆сѝ поглоти́ти распина́ющихъ тѧ̀,  а҆́дꙋ же повелѣва́лъ є҆сѝ и҆спꙋсти́ти ю҆́зники, на  ѡ҆бновле́нїе человѣ́кѡвъ, сꙋдїѐ живы́хъ и҆ ме́ртвыхъ,  жи́знь прише́лъ є҆сѝ пода́ти, а҆ не сме́рть:  чл҃вѣколю́бче сла́ва тебѣ̀. 
И҆ ны́нѣ, гла́съ ѕ҃: Оу҆жѐ ѡ҆мака́етсѧ тро́сть  и҆зрече́нїѧ, ѿ сꙋде́й непра́ведныхъ, і҆и҃съ сꙋди́мь  быва́етъ, и҆ ѡ҆сꙋжда́етсѧ на крⷭ҇тъ, и҆ стра́ждетъ  тва́рь, на крⷭ҇тѣ̀ ви́дѧщи гдⷭ҇а. но є҆стество́мъ  тѣлесѐ, менѐ ра́ди стражда́й бл҃гі́й, гдⷭ҇и, сла́ва  тебѣ̀. (л. ум҃и) 
Та́же, є҆ѵⷢ҇лїе в҃і, ѿ матѳе́а, зача́ло рд҃і:  Во оу҆́трїй де́нь, и҆́же є҆́сть по пѧтцѣ̀:  Коне́цъ: Зна́менавше ка́мень съ кꙋстѡді́ею. 
Та́же, Бл҃го є҆́сть и҆сповѣ́датисѧ гдⷭ҇ви:  Трист҃о́е. По Ѻ҆́ч҃е на́шъ: 
Тропа́рь, гла́съ д҃: И҆скꙋпи́лъ ны̀ є҆сѝ ѿ  клѧ́твы зако́нныѧ честно́ю твое́ю кро́вїю, на крⷭ҇тѣ̀  пригвозди́всѧ, и҆ копїе́мъ пробо́дсѧ, безсме́ртїе  и҆сточи́лъ є҆сѝ человѣ́кѡмъ, сп҃се на́шъ, сла́ва  тебѣ̀. 
Та́же, є҆ктенїа̀ ѻ҆бы́чнаѧ. И҆ ѿпꙋ́стъ. Пе́рвый  же ча́съ не совокꙋплѧ́емъ ны́нѣ, но ѡ҆ второ́мъ часѣ̀  днѐ. 
Сказа́нїе часѡ́въ ст҃а́гѡ и҆ вели́кагѡ пѧтка̀, 
творе́нїе кѷрі́лла, а҆рхїепі́скопа  а҆леѯандрі́йскагѡ. 
Ѡ҆ второ́мъ часѣ̀ днѐ кле́плетъ, и҆ ѡ҆блачи́тсѧ  сщ҃е́нникъ, и҆ бл҃гослови́вшꙋ є҆мꙋ̀, начина́емъ: Цр҃ю̀  нбⷭ҇ный: Трист҃о́е. Прест҃а́ѧ трⷪ҇це: Ѻ҆́ч҃е  на́шъ: Возглаше́нїе: Ꙗ҆́кѡ твоѐ є҆́сть црⷭ҇тво:  Гдⷭ҇и поми́лꙋй, в҃і. Сла́ва, и҆ ны́нѣ:  Прїиди́те поклони́мсѧ: три́жды. И҆ глаго́лемъ  ѱалмы̀ сїѧ̑, ꙗ҆̀же здѣ̀ и҆з̾ѧвлѧ́ютсѧ. 
Ѱало́мъ є҃: 
Глаго́лы моѧ̑ внꙋшѝ гдⷭ҇и, разꙋмѣ́й зва́нїе  моѐ. Вонмѝ гла́сꙋ моле́нїѧ моегѡ̀, цр҃ю̀ мо́й и҆ бж҃е  мо́й, ꙗ҆́кѡ къ тебѣ̀ помолю́сѧ гдⷭ҇и. Заꙋ́тра  оу҆слы́ши гла́съ мо́й, заꙋ́тра предста́нꙋ тѝ, и҆  оу҆́зриши мѧ̀. Ꙗ҆́кѡ бг҃ъ не хотѧ́й беззако́нїѧ, ты̀  є҆сѝ: не присели́тсѧ къ тебѣ̀ лꙋка́внꙋѧй, Нижѐ  пребꙋ́дꙋтъ беззакѡ́нницы пред̾ ѻ҆чи́ма твои́ма:  возненави́дѣлъ є҆сѝ всѧ̑ дѣ́лающыѧ беззако́нїе.  Погꙋби́ши всѧ̑ глаго́лющыѧ лжꙋ̀, мꙋ́жа крове́й и҆  льсти́ва гнꙋша́етсѧ гдⷭ҇ь. А҆́зъ же мно́жествомъ млⷭ҇ти  твоеѧ̀, вни́дꙋ въ до́мъ тво́й, поклоню́сѧ ко хра́мꙋ  ст҃о́мꙋ твоемꙋ̀, въ стра́сѣ твое́мъ. Гдⷭ҇и, наста́ви мѧ̀  пра́вдою (л. ум҃и ѡ҆б.) твое́ю, вра̑гъ мои́хъ ра́ди  и҆спра́ви пред̾ тобо́ю пꙋ́ть мо́й. Ꙗ҆́кѡ нѣ́сть во  оу҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ  ѿве́рстъ горта́нь и҆́хъ, ѧ҆зы́ки свои́ми льща́хꙋ. Сꙋдѝ  и҆̀мъ бж҃е, да ѿпадꙋ́тъ ѿ мы́слей свои́хъ, по  мно́жествꙋ нече́стїѧ и҆́хъ и҆зри́ни ѧ҆̀, ꙗ҆́кѡ  преѡгорчи́ша тѧ̀ гдⷭ҇и. И҆ да возвеселѧ́тсѧ всѝ  оу҆пова́ющїи на тѧ̀, во вѣ́къ возра́дꙋютсѧ, и҆  всели́шисѧ въ ни́хъ, и҆ похва́лѧтсѧ ѡ҆ тебѣ̀ лю́бѧщїи  и҆́мѧ твоѐ. Ꙗ҆́кѡ ты̀ бл҃гослови́ши првⷣника гдⷭ҇и,  ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ. 
Ѱало́мъ в҃: 
Вскꙋ́ю шата́шасѧ ꙗ҆зы́цы, и҆ лю́дїе поꙋчи́шасѧ  тщє́тнымъ; Предста́ша ца́рїе зе́мстїи, и҆ кнѧ́зи  собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀:  Расто́ргнемъ оу҆́зы и҆́хъ, и҆ ѿве́ржемъ ѿ на́съ  и҆́го и҆́хъ. Живы́й на нб҃сѣ́хъ посмѣе́тсѧ и҆̀мъ, и҆  гдⷭ҇ь порꙋга́етсѧ и҆̀мъ. Тогда̀ возглаго́летъ къ ни̑мъ  гнѣ́вомъ свои́мъ, и҆ ꙗ҆́ростїю свое́ю смѧте́тъ ѧ҆̀.  А҆́зъ же поста́вленъ є҆́смь цр҃ь ѿ негѡ̀ над̾  сїѡ́номъ горо́ю ст҃о́ю є҆гѡ̀, Возвѣща́ѧй повелѣ́нїе  гдⷭ҇не. гдⷭ҇ь речѐ ко мнѣ̀: сн҃ъ мо́й є҆сѝ ты̀, а҆́зъ  дне́сь роди́хъ тѧ̀. Просѝ ѿ менѐ, и҆ да́мъ тѝ  ꙗ҆зы́ки достоѧ́нїе твоѐ, и҆ ѡ҆держа́нїе твоѐ концы̀  землѝ. Оу҆пасе́ши ѧ҆̀ жезло́мъ желѣ́знымъ, ꙗ҆́кѡ  сосꙋ́ды скꙋде́льничи сокрꙋши́ши ѧ҆̀. И҆ ны́нѣ ца́рїе  разꙋмѣ́йте, накажи́тесѧ всѝ сꙋдѧ́щїи землѝ. Рабо́тайте  гдⷭ҇ви со стра́хомъ, и҆ ра́дꙋйтесѧ є҆мꙋ̀ съ тре́петомъ.  Прїими́те наказа́нїе, да не когда̀ прогнѣ́ваетсѧ гдⷭ҇ь,  и҆ поги́бнете ѿ пꙋтѝ пра́веднагѡ, є҆гда̀ возгори́тсѧ  вско́рѣ ꙗ҆́рость є҆гѡ̀. бл҃же́ни всѝ надѣ́ющїисѧ  на́нь. 
Ѱало́мъ к҃а: 
Бж҃е бж҃е мо́й, вонми́ ми, вскꙋ́ю ѡ҆ста́вилъ мѧ̀  є҆сѝ; дале́че ѿ сп҃се́нїѧ моегѡ̀ словеса̀  грѣхопаде́нїй мои́хъ. (л. ум҃ѳ) Бж҃е мо́й, воззовꙋ̀ во  днѝ, и҆ не оу҆слы́шиши, и҆ въ нощѝ, и҆ не въ безꙋ́мїе  мнѣ̀. Ты́ же во ст҃ѣ́мъ живе́ши, хвало̀ і҆и҃лева. На  тѧ̀ оу҆пова́ша ѻ҆тцы̀ на́ши, оу҆пова́ша, и҆ и҆зба́вилъ  є҆сѝ ѧ҆̀. Къ тебѣ̀ воззва́ша, и҆ сп҃со́шасѧ: на тѧ̀  оу҆пова́ша, и҆ не постыдѣ́шасѧ. А҆́зъ же є҆́смь  че́рвь, а҆ не человѣ́къ, поноше́нїе человѣ́кѡвъ, и҆  оу҆ничиже́нїе люде́й. Всѝ ви́дѧщїи мѧ̀ порꙋга́ша ми сѧ,  глаго́лаша оу҆стна́ми, покива́ша главо́ю. Оу҆пова̀ на  гдⷭ҇а, да и҆зба́витъ є҆го̀, да сп҃се́тъ є҆го̀, ꙗ҆́кѡ  хо́щетъ є҆го̀. Ꙗ҆́кѡ ты̀ є҆сѝ и҆сто́ргїй мѧ̀ и҆з̾  чре́ва: оу҆пова́нїе моѐ ѿ сосцꙋ̀ ма́тере моеѧ̀. Къ  тебѣ̀ приве́рженъ є҆́смь ѿ ложе́снъ, ѿ чре́ва  ма́тере моеѧ̀, бг҃ъ мо́й є҆сѝ ты̀. Да не ѿстꙋ́пиши  ѿ менѐ: ꙗ҆́кѡ ско́рбь бли́зъ, ꙗ҆́кѡ нѣ́сть  помога́ѧй мѝ. Ѡ҆быдо́ша мѧ̀ тельцы̀ мно́зи, ю҆нцы̀  тꙋ́чнїи ѡ҆держа́ша мѧ̀. Ѿверзо́ша на мѧ̀ оу҆ста̀  своѧ̑, ꙗ҆́кѡ ле́въ восхища́ѧй и҆ рыка́ѧй. Ꙗ҆́кѡ вода̀  и҆злїѧ́хсѧ, и҆ разсы́пашасѧ всѧ̑ кѡ́сти моѧ̑: бы́сть  се́рдце моѐ, ꙗ҆́кѡ во́скъ та́ѧй посредѣ̀ чре́ва  моегѡ̀. И҆́зсше ꙗ҆́кѡ скꙋде́ль крѣ́пость моѧ̀, и҆  ѧ҆зы́къ мо́й прильпѐ горта́ни моемꙋ̀, и҆ въ пе́рсть  сме́рти све́лъ мѧ̀ є҆сѝ. Ꙗ҆́кѡ ѡ҆быдо́ша мѧ̀ псѝ  мно́зи, со́нмъ лꙋка́выхъ ѡ҆держа́ша мѧ̀: и҆скопа́ша  рꙋ́цѣ моѝ и҆ но́зѣ моѝ. И҆счето́ша всѧ̑ кѡ́сти моѧ̑,  ті́и же смотри́ша, и҆ презрѣ́ша мѧ̀. Раздѣли́ша ри̑зы  моѧ̑ себѣ̀, и҆ ѡ҆ ѻ҆де́жди мое́й мета́ша жре́бїй. Ты́  же гдⷭ҇и, не оу҆далѝ по́мощь твою̀ ѿ менѐ, на  застꙋпле́нїе моѐ вонмѝ. И҆зба́ви ѿ ѻ҆рꙋ́жїѧ дꙋ́шꙋ  мою̀, и҆ и҆з̾ рꙋкѝ пе́сїи є҆диноро́днꙋю мою̀. Сп҃си́  мѧ ѿ оу҆́стъ льво́выхъ, и҆ ѿ рѡ́гъ є҆диноро́жь  смире́нїе моѐ. Повѣ́мъ и҆́мѧ твоѐ бра́тїи мое́й,  посредѣ̀ цр҃кве воспою́ тѧ. Боѧ́щїисѧ гдⷭ҇а восхвали́те  є҆го̀, всѐ сѣ́мѧ і҆а́кѡвле просла́вите є҆го̀. да  оу҆бои́тсѧ же ѿ негѡ̀ всѐ сѣ́мѧ (л. ум҃ѳ ѡ҆б.)  і҆и҃лево: Ꙗ҆́кѡ не оу҆ничижѝ, нижѐ негодова̀ мл҃твы  ни́щагѡ, нижѐ ѿвратѝ лицѐ своѐ ѿ менѐ: и҆  є҆гда̀ воззва́хъ къ немꙋ̀, оу҆слы́ша мѧ̀. Ѿ тебѐ  похвала̀ моѧ̀, въ цр҃кви вели́цѣй и҆сповѣ́мсѧ тебѣ̀:  мл҃твы моѧ̑ возда́мъ пред̾ боѧ́щимисѧ є҆гѡ̀. Ꙗ҆дѧ́тъ  оу҆бо́зїи, и҆ насы́тѧтсѧ, и҆ восхва́лѧтъ гдⷭ҇а  взыска́ющїи є҆го̀, жива̀ бꙋ́дꙋтъ сердца̀ и҆́хъ въ вѣ́къ  вѣ́ка. Помѧнꙋ́тсѧ и҆ ѡ҆братѧ́тсѧ ко гдⷭ҇ꙋ всѝ концы̀  землѝ, и҆ покло́нѧтсѧ пред̾ ни́мъ всѧ̑ ѻ҆те́чєствїѧ  ꙗ҆зы̑къ. Ꙗ҆́кѡ гдⷭ҇не є҆́сть црⷭ҇твїе, и҆ то́й  ѡ҆блада́етъ ꙗ҆зы́ки. Ꙗ҆до́ша и҆ поклони́шасѧ всѝ  тꙋ́чнїи землѝ: пред̾ ни́мъ припадꙋ́тъ всѝ низходѧ́щїи  въ зе́млю: и҆ дꙋша̀ моѧ̀ томꙋ̀ живе́тъ. И҆ сѣ́мѧ моѐ  порабо́таетъ є҆мꙋ̀: возвѣсти́тъ гдⷭ҇ви ро́дъ грѧдꙋ́щїй.  И҆ возвѣстѧ́тъ пра́вдꙋ є҆гѡ̀ лю́демъ ро́ждшымсѧ, ꙗ҆̀же  сотворѝ гдⷭ҇ь. 
Сла́ва, и҆ ны́нѣ, а҆ллилꙋ́їа, три́жды. Гдⷭ҇и  поми́лꙋй, три́жды. 
Сла́ва, тропа́рь, гла́съ а҃: 
Распе́ншꙋсѧ тебѣ̀ хрⷭ҇тѐ, поги́бе мꙋчи́тельство,  попра́на бы́сть си́ла вра́жїѧ: ниже́ бо а҆́гг҃лъ, нижѐ  человѣ́къ, но са́мъ гдⷭ҇и сп҃слъ є҆сѝ на́съ, сла́ва  тебѣ̀. 
И҆ ны́нѣ, бг҃оро́диченъ: Что́ тѧ нарече́мъ: 
Та́же пое́мъ тропарѝ трѝ ѿ двꙋна́десѧти,  повторѧ́юще ѧ҆̀. глаго́лемъ же пе́рвый без̾ стїха̀,  та́кѡ бо твори́мъ и҆ въ про́чихъ часѣ́хъ въ пе́рвый  тропа́рь. Во вторы́й же, глаго́летъ наче́ншїй ли́къ  сті́хъ, и҆ пое́тъ и҆̀. та́же па́ки дрꙋгі́й ли́къ сті́хъ,  и҆ пое́тъ и҆ то́й и҆̀. тре́тїй же глаго́лемъ на Сла́ва,  и҆ на И҆ ны́нѣ. 
Стїхи́ра самогла́сна пе́рвагѡ часа̀, гла́съ и҃: 
Дне́сь цр҃ко́внаѧ завѣ́са, на ѡ҆бличе́нїе  беззако́нныхъ раздира́етсѧ, и҆ со́лнце лꙋчы̀ своѧ̑  скрыва́етъ, влⷣкꙋ зрѧ̀ распина́ема. (л. у҃н) 
И҆ па́ки тꙋ́юже дрꙋгі́й ли́къ. 
Та́же глаго́летъ сті́хъ пе́рвый ли́къ: Вскꙋ́ю  шата́шасѧ ꙗ҆зы́цы и҆ лю́дїе поꙋчи́шасѧ тщє́тнымъ; 
И҆ пое́мъ настоѧ́щїй тропа́рь: 
Ꙗ҆́кѡ ѻ҆вча̀ на заколе́нїе веде́нъ бы́лъ є҆сѝ  хрⷭ҇тѐ цр҃ю̀, и҆ ꙗ҆́кѡ а҆́гнецъ неѕло́бивый  пригвозди́лсѧ є҆сѝ крⷭ҇тꙋ̀, ѿ беззако́нныхъ мꙋже́й,  грѣ̑хъ ра́ди на́шихъ чл҃вѣколю́бче. 
Сті́хъ: Предста́ша ца́рїе зе́мстїи, и҆ кнѧ́зи  собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀. 
И҆ пое́тъ па́ки и҆ дрꙋгі́й ли́къ то́йже сті́хъ.  Та́же пе́рвый ли́къ. 
Сла́ва: Є҆́мшымъ тѧ̀ беззакѡ́ннымъ,  претерпѣва́ѧ, си́це вопїѧ́лъ є҆сѝ гдⷭ҇и: а҆́ще и҆  порази́сте па́стырѧ, и҆ расточи́сте двана́десѧть ѻ҆ве́цъ  оу҆ч҃нкѝ моѧ̑, можа́хъ вѧ́щши, не́жели двана́десѧте  легео́нѡвъ предста́вити а҆́гг҃лѡвъ. но долготерплю̀, да  и҆спо́лнѧтсѧ, ꙗ҆̀же ꙗ҆ви́хъ ва́мъ прⷪ҇ро́ки мои́ми,  безвѣ̑стнаѧ и҆ та̑йнаѧ: гдⷭ҇и сла́ва тебѣ̀. 
И҆ ны́нѣ, па́ки то́йже. 
Прокі́менъ прⷪ҇ро́чества, гла́съ д҃: Се́рдце  є҆гѡ̀ собра̀ беззако́нїе себѣ̀. Сті́хъ: Бл҃же́нъ  разꙋмѣва́ѧй на ни́ща и҆ оу҆бо́га. 
Прⷪ҇ро́чества заха́рїина чте́нїе. [Глава̀ а҃і, ст.  і҃- г҃і.] 
Та́кѡ глаго́летъ гдⷭ҇ь: прїимѝ же́злъ мо́й  до́брый, и҆ ѿве́ргꙋ є҆го̀, є҆́же разори́ти завѣ́тъ  мо́й, є҆го́же завѣща́хъ ко всѣ̑мъ лю́демъ: и҆  разори́тсѧ въ де́нь ѻ҆́ный, и҆ оу҆разꙋмѣ́ютъ ханане́и  ѻ҆́вцы храни̑мыѧ мнѣ̀, занѐ сло́во гдⷭ҇не є҆́сть. И҆  рекꙋ̀ къ ни̑мъ: а҆́ще добро̀ пред̾ ва́ми є҆́сть,  дади́те мздꙋ̀ мою̀, и҆лѝ ѿрецы́тесѧ: и҆ поста́виша  мздꙋ̀ мою̀ три́десѧть сре́брєникъ. И҆ речѐ гдⷭ҇ь ко  мнѣ̀: вложѝ ѧ҆̀ въ горни́ло, и҆ смотрѝ а҆́ще (л. у҃н  ѡ҆б.) и҆скꙋше́но є҆́сть, и҆́мже ѡ҆́бразомъ и҆скꙋше́нъ  бы́хъ ѡ҆ ни́хъ. и҆ прїѧ́хъ три́десѧть сре́брєникъ, и҆  вложи́хъ и҆́хъ въ хра́мъ гдⷭ҇нь въ горни́ло. 
Та́же а҆по́столъ къ гала́тѡмъ, зача́ло сє҃і, ѿ  полꙋ̀. 
Бра́тїе, мнѣ̀ да не бꙋ́детъ хвали́тисѧ, то́кмѡ ѡ҆  крⷭ҇тѣ̀ гдⷭ҇а на́шегѡ і҆и҃са хрⷭ҇та̀, и҆́мже мнѣ̀ мі́ръ  распѧ́сѧ, и҆ а҆́зъ мі́рꙋ. Ѡ҆ хрⷭ҇тѣ́ бо і҆и҃сѣ ни  ѡ҆брѣ́занїе что̀ мо́жетъ, ни неѡбрѣ́занїе, но нова̀  тва́рь. И҆ є҆ли́цы пра́виломъ си́мъ жи́тельствꙋютъ,  ми́ръ на ни́хъ и҆ млⷭ҇ть, и҆ на і҆и҃ли бж҃їи. Про́чее  трꙋды̀ да никто́же мѝ дае́тъ: а҆́зъ бо ꙗ҆́звы гдⷭ҇а  і҆и҃са на тѣ́лѣ мое́мъ ношꙋ̀. Бл҃года́ть гдⷭ҇а на́шегѡ  і҆и҃са хрⷭ҇та̀, со дꙋ́хомъ ва́шимъ бра́тїе, а҆ми́нь. 
Та́же є҆ѵⷢ҇лїе ѿ матѳе́а, зача́ло р҃і: Во  вре́мѧ ѻ҆́но, оу҆́трꙋ бы́вшꙋ, совѣ́тъ сотвори́ша всѝ  а҆рхїере́є: Чте́тъ же въ рѧ́дъ и҆ зача́ло ра҃і,  рв҃і, рг҃і. Коне́цъ: И҆ ма́ти сы̑нꙋ зеведе́ѡвꙋ.  Та́же, Стѡпы̀ моѧ̑ напра́ви по словесѝ твоемꙋ̀:  Да и҆спо́лнѧтсѧ оу҆ста̀ моѧ̑ хвале́нїѧ:  Трист҃о́е. И҆ по Ѻ҆́ч҃е на́шъ: 
Конда́къ, гла́съ и҃: На́съ ра́ди распѧ́таго  прїиди́те всѝ воспои́мъ, того́ бо ви́дѣ мр҃і́а на  дре́вѣ, и҆ глаго́лаше: а҆́ще и҆ распѧ́тїе терпи́ши, ты̀  є҆сѝ сн҃ъ и҆ бг҃ъ мо́й. 
Та́же, Гдⷭ҇и поми́лꙋй, м҃. И҆́же на всѧ́кое  вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ. И҆́менемъ гдⷭ҇нимъ  бл҃гословѝ ѻ҆́тче. Сщ҃е́нникъ: Бж҃е, оу҆ще́дри  ны̀: Хрⷭ҇тѐ свѣ́те и҆́стинный: Посе́мъ пое́мъ  тре́тїй ча́съ. Глаго́лемъ: Прїиди́те поклони́мсѧ:  три́жды. 
И҆ ѱало́мъ л҃д: 
Сꙋдѝ гдⷭ҇и, ѡ҆би́дѧщыѧ мѧ̀, поборѝ борю́щыѧ мѧ̀.  Прїимѝ ѻ҆рꙋ́жїе и҆ щи́тъ, и҆ воста́ни въ по́мощь мою̀.  И҆зсꙋ́ни ме́чь, и҆ заключѝ сопроти́въ гонѧ́щихъ (л.  ун҃а) мѧ̀: рцы̀ дꙋшѝ мое́й: сп҃се́нїе твоѐ є҆́смь  а҆́зъ. Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ мою̀:  да возвратѧ́тсѧ вспѧ́ть, и҆ постыдѧ́тсѧ мы́слѧщїи мѝ  ѕла̑ѧ. Да бꙋ́дꙋтъ ꙗ҆́кѡ пра́хъ пред̾ лице́мъ вѣ́тра,  и҆ а҆́гг҃лъ гдⷭ҇нь ѡ҆скорблѧ́ѧ и҆̀хъ. Да бꙋ́детъ пꙋ́ть  и҆́хъ тьма̀ и҆ по́лзокъ, и҆ а҆́гг҃лъ гдⷭ҇нь погонѧ́ѧ  и҆̀хъ. Ꙗ҆́кѡ тꙋ́не скры́ша мѝ па́гꙋбꙋ сѣ́ти своеѧ̀,  всꙋ́е поноси́ша дꙋшѝ мое́й. Да прїи́детъ є҆мꙋ̀ сѣ́ть,  ю҆́же не вѣ́сть, и҆ лови́тва, ю҆́же скры̀, да  ѡ҆б̾и́метъ и҆̀: и҆ въ сѣ́ть да впаде́тъ въ ню̀: дꙋша́  же моѧ̀ возра́дꙋетсѧ ѡ҆ гдⷭ҇ѣ, возвесели́тсѧ ѡ҆  сп҃се́нїи є҆гѡ̀. Всѧ̑ кѡ́сти моѧ̑ рекꙋ́тъ: гдⷭ҇и, гдⷭ҇и,  кто̀ подо́бенъ тебѣ̀; и҆збавлѧ́ѧй ни́ща и҆з̾ рꙋкѝ  крѣ́пльшихъ є҆гѡ̀, и҆ ни́ща и҆ оу҆бо́га ѿ  расхища́ющихъ є҆го̀. Воста́вше на мѧ̀ свидѣ́телє  непра́веднїи, ꙗ҆̀же не вѣ́дѣхъ, вопроша́хꙋ мѧ̀.  Возда́ша мѝ лꙋка̑ваѧ воз̾ блага̑ѧ, и҆ безча́дїе дꙋшѝ  мое́й. А҆́зъ же, внегда̀ ѻ҆нѝ стꙋжа́хꙋ мѝ, ѡ҆блача́хсѧ  во вре́тище, и҆ смирѧ́хъ посто́мъ дꙋ́шꙋ мою̀, и҆ мл҃тва  моѧ̀ въ нѣ́дро моѐ возврати́тсѧ. Ꙗ҆́кѡ бли́жнемꙋ,  ꙗ҆́кѡ бра́тꙋ на́шемꙋ, та́кѡ оу҆гожда́хъ: ꙗ҆́кѡ пла́чѧ  и҆ сѣ́тꙋѧ, та́кѡ смирѧ́хсѧ. И҆ на мѧ̀ возвесели́шасѧ, и҆  собра́шасѧ, собра́шасѧ на мѧ̀ ра̑ны, и҆ не позна́хъ:  раздѣли́шасѧ, и҆ не оу҆мили́шасѧ. И҆скꙋси́ша мѧ̀,  подражни́ша мѧ̀ подражне́нїемъ, поскрежета́ша на мѧ̀  зꙋбы̀ свои́ми. Гдⷭ҇и, когда̀ оу҆́зриши; оу҆стро́й дꙋ́шꙋ  мою̀ ѿ ѕлодѣ́йства и҆́хъ, ѿ лє́въ є҆диноро́днꙋю  мою̀. И҆сповѣ́мсѧ тебѣ̀ въ цр҃кви мно́зѣ, въ лю́дехъ  тѧ́жцѣхъ восхвалю́ тѧ. Да не возра́дꙋютсѧ ѡ҆ мнѣ̀  враждꙋ́ющїи мѝ непра́веднѡ. ненави́дѧщїи мѧ̀ тꙋ́не, и҆  помиза́ющїи ѻ҆чи́ма. Ꙗ҆́кѡ мнѣ̀ оу҆́бѡ ми̑рнаѧ  глаго́лахꙋ, и҆ на гнѣ́въ ле́сти помышлѧ́хꙋ. Разшири́ша  на мѧ̀ оу҆ста̀ своѧ̑, рѣ́ша: бл҃гоже бл҃гоже, ви́дѣша  ѻ҆́чи на́ши. Ви́дѣлъ є҆сѝ гдⷭ҇и, да не (л. ун҃а  ѡ҆б.) премолчи́ши: гдⷭ҇и не ѿстꙋпѝ ѿ менѐ. Воста́ни  гдⷭ҇и, и҆ вонмѝ сꙋдꙋ̀ моемꙋ̀, бж҃е мо́й, и҆ гдⷭ҇и мо́й,  на прю̀ мою̀. Сꙋди́ ми гдⷭ҇и, по пра́вдѣ твое́й, гдⷭ҇и  бж҃е мо́й, и҆ да не возра́дꙋютсѧ ѡ҆ мнѣ̀. Да не рекꙋ́тъ  въ сердца́хъ свои́хъ: бл҃гоже бл҃гоже дꙋшѝ на́шей: нижѐ  да рекꙋ́тъ: пожро́хомъ є҆го̀. Да постыдѧ́тсѧ и҆  посра́мѧтсѧ вкꙋ́пѣ ра́дꙋющїисѧ ѕлѡ́мъ мои̑мъ: да  ѡ҆блекꙋ́тсѧ въ стꙋ́дъ и҆ сра́мъ велерѣ́чꙋющїи на мѧ̀. Да  возра́дꙋютсѧ и҆ возвеселѧ́тсѧ хотѧ́щїи пра́вды моеѧ̀: и҆  да рекꙋ́тъ вы́нꙋ, да возвели́читсѧ гдⷭ҇ь, хотѧ́щїи ми́ра  рабꙋ̀ є҆гѡ̀. И҆ ѧ҆зы́къ мо́й поꙋчи́тсѧ пра́вдѣ твое́й,  ве́сь де́нь хвалѣ̀ твое́й. 
Ѱало́мъ р҃и: 
Бж҃е, хвалы̀ моеѧ̀ не премолчѝ. Ꙗ҆́кѡ оу҆ста̀  грѣ́шнича, и҆ оу҆ста̀ льсти́вагѡ на мѧ̀ ѿверзо́шасѧ,  глаго́лаша на мѧ̀ ѧ҆зы́комъ льсти́вымъ: И҆ словесы̀  ненави́стными ѡ҆быдо́ша мѧ̀, и҆ бра́шасѧ со мно́ю тꙋ́не.  Вмѣ́стѡ є҆́же люби́ти мѧ̀, ѡ҆болга́хꙋ мѧ̀, а҆́зъ же  молѧ́хсѧ. И҆ положи́ша на мѧ̀ ѕла̑ѧ за бл҃га̑ѧ, и҆  не́нависть за возлюбле́нїе моѐ. Поста́ви на него̀  грѣ́шника, и҆ дїа́волъ да ста́нетъ ѡ҆деснꙋ́ю є҆гѡ̀.  Внегда̀ сꙋди́тисѧ є҆мꙋ̀, да и҆зы́детъ ѡ҆сꙋжде́нъ, и҆  мл҃тва є҆гѡ̀ да бꙋ́детъ въ грѣ́хъ. Да бꙋ́дꙋтъ дні́е  є҆гѡ̀ ма́ли, и҆ є҆пі́скопство є҆гѡ̀ да прїи́метъ  и҆́нъ. Да бꙋ́дꙋтъ сы́нове є҆гѡ̀ си́ри, и҆ жена̀ є҆гѡ̀  вдова̀. Дви́жꙋщесѧ да преселѧ́тсѧ сы́нове є҆гѡ̀, и҆  воспро́сѧтъ, да и҆згна́ни бꙋ́дꙋтъ и҆з̾ домѡ́въ свои́хъ.  Да взы́щетъ заимода́вецъ всѧ̑, є҆ли̑ка сꙋ́ть є҆гѡ̀, и҆  да восхи́тѧтъ чꙋжді́и трꙋды̀ є҆гѡ̀. Да не бꙋ́детъ є҆мꙋ̀  застꙋ́пника, нижѐ да бꙋ́детъ оу҆щедрѧ́ѧй сироты̑  є҆гѡ̀. Да бꙋ́дꙋтъ ча̑да є҆гѡ̀ въ погꙋбле́нїе, въ ро́дѣ  є҆ди́номъ да потреби́тсѧ и҆́мѧ є҆гѡ̀. Да воспомѧне́тсѧ  беззако́нїе ѻ҆тє́цъ є҆гѡ̀ пред̾ гдⷭ҇емъ, и҆ грѣ́хъ  ма́тере є҆гѡ̀ да не ѡ҆чи́ститсѧ. (л. ун҃в) Да бꙋ́дꙋтъ  пред̾ гдⷭ҇емъ вы́нꙋ, и҆ да потреби́тсѧ ѿ землѝ  па́мѧть и҆́хъ. Зане́же не помѧнꙋ̀ сотвори́ти млⷭ҇ть, и҆  погна̀ человѣ́ка ни́ща и҆ оу҆бо́га, и҆ оу҆миле́на  се́рдцемъ оу҆мертви́ти. И҆ возлюбѝ клѧ́твꙋ, и҆  прїи́детъ є҆мꙋ̀: и҆ не восхотѣ̀ бл҃гослове́нїѧ, и҆  оу҆дали́тсѧ ѿ негѡ̀. И҆ ѡ҆блече́сѧ въ клѧ́твꙋ ꙗ҆́кѡ  въ ри́зꙋ, и҆ вни́де ꙗ҆́кѡ вода̀ во оу҆тро́бꙋ є҆гѡ̀, и҆  ꙗ҆́кѡ є҆ле́й въ кѡ́сти є҆гѡ̀. Да бꙋ́детъ є҆мꙋ̀ ꙗ҆́кѡ  ри́за, въ ню́же ѡ҆блачи́тсѧ, и҆ ꙗ҆́кѡ по́ѧсъ, и҆́мже  вы́нꙋ ѡ҆поѧсꙋ́етсѧ. Сїѐ дѣ́ло ѡ҆болга́ющихъ мѧ̀ оу҆  гдⷭ҇а, и҆ глаго́лющихъ лꙋка̑ваѧ на дꙋ́шꙋ мою̀. И҆ ты̀  гдⷭ҇и гдⷭ҇и, сотворѝ со мно́ю и҆́мене ра́ди твоегѡ̀,  ꙗ҆́кѡ бл҃га млⷭ҇ть твоѧ̀. И҆зба́ви мѧ̀, ꙗ҆́кѡ ни́щъ и҆  оу҆бо́гъ є҆́смь а҆́зъ, и҆ се́рдце моѐ смѧте́сѧ внꙋ́трь  менѐ. Ꙗ҆́кѡ сѣ́нь внегда̀ оу҆клони́тисѧ є҆́й,  ѿѧ́хсѧ, стрѧсо́хсѧ ꙗ҆́кѡ прꙋ́зи. Кѡлѣ́на моѧ̑  и҆знемого́ста ѿ поста̀, и҆ пло́ть моѧ̀ и҆змѣни́сѧ  є҆ле́а ра́ди. И҆ а҆́зъ бы́хъ поноше́нїе и҆̀мъ: ви́дѣша  мѧ̀, покива́ша глава́ми свои́ми. Помози́ ми гдⷭ҇и бж҃е  мо́й, и҆ сп҃си́ мѧ по млⷭ҇ти твое́й. И҆ да разꙋмѣ́ютъ,  ꙗ҆́кѡ рꙋка̀ твоѧ̀ сїѧ̀, и҆ ты̀ гдⷭ҇и, сотвори́лъ є҆сѝ  ю҆̀. Прокленꙋ́тъ ті́и, и҆ ты̀ бл҃гослови́ши: востаю́щїи  на мѧ̀ да постыдѧ́тсѧ, ра́бъ же тво́й возвесели́тсѧ. Да  ѡ҆блекꙋ́тсѧ ѡ҆болга́ющїи мѧ̀ въ срамотꙋ̀, и҆ ѡ҆де́ждꙋтсѧ  ꙗ҆́кѡ ѻ҆де́ждею стꙋдо́мъ свои́мъ. И҆сповѣ́мсѧ гдⷭ҇ви  ѕѣлѡ̀ оу҆сты̀ мои́ми, и҆ посредѣ̀ мно́гихъ восхвалю̀  є҆го̀. Ꙗ҆́кѡ предста̀ ѡ҆деснꙋ́ю оу҆бо́гагѡ, є҆́же  сп҃стѝ ѿ гонѧ́щихъ дꙋ́шꙋ мою̀. 
Ѱало́мъ н҃: 
Поми́лꙋй мѧ̀ бж҃е, по вели́цѣй млⷭ҇ти твое́й, и҆  по мно́жествꙋ щедро́тъ твои́хъ ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ  грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ  а҆́зъ (л. ун҃в ѡ҆б.) зна́ю, и҆ грѣ́хъ мо́й предо мно́ю  є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое  пред̾ тобо́ю сотвори́хъ: ꙗ҆́кѡ да ѡ҆правди́шисѧ во  словесѣ́хъ твои́хъ, и҆ побѣди́ши внегда̀ сꙋди́ти тѝ.  Се́ бо въ беззако́нїихъ зача́тъ є҆́смь, и҆ во грѣсѣ́хъ  роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ,  безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ  є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши  мѧ̀, и҆ па́че снѣ́га оу҆бѣлю́сѧ: Слꙋ́хꙋ моемꙋ̀ да́си  ра́дость и҆ весе́лїе, возра́дꙋютсѧ ко́сти смирє́нныѧ.  Ѿвратѝ лицѐ твоѐ ѿ грѣ̑хъ мои́хъ, и҆ всѧ̑  беззакѡ́нїѧ моѧ̑ ѡ҆чи́сти. Се́рдце чи́сто сози́жди во  мнѣ̀ бж҃е, и҆ дх҃ъ пра́въ ѡ҆бновѝ во оу҆тро́бѣ мое́й.  Не ѿве́ржи менѐ ѿ лица̀ твоегѡ̀, и҆ дх҃а твоегѡ̀  ст҃а́гѡ не ѿимѝ ѿ менѐ. Возда́ждь мѝ ра́дость  сп҃се́нїѧ твоегѡ̀, и҆ дх҃омъ влⷣчнимъ оу҆тверди́ мѧ.  Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ  тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е  сп҃се́нїѧ моегѡ̀, возра́дꙋетсѧ ѧ҆зы́къ мо́й пра́вдѣ  твое́й. Гдⷭ҇и, оу҆стнѣ̀ моѝ ѿве́рзеши, и҆ оу҆ста̀  моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы  восхотѣ́лъ є҆сѝ же́ртвы, да́лъ бы́хъ оу҆́бѡ,  всесожже́нїѧ не бл҃говоли́ши. Же́ртва бг҃ꙋ дх҃ъ  сокрꙋше́нъ, се́рдце сокрꙋше́нно и҆ смире́нно бг҃ъ не  оу҆ничижи́тъ. Оу҆бл҃жѝ гдⷭ҇и, бл҃говоле́нїемъ твои́мъ  сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀  бл҃говоли́ши же́ртвꙋ пра́вды, возноше́нїе и҆  всесожега́ємаѧ, тогда̀ возложа́тъ на ѻ҆лта́рь тво́й  тельцы̀. 
Сла́ва, и҆ ны́нѣ, а҆ллилꙋ́їа, три́жды. Гдⷭ҇и  поми́лꙋй, три́жды. 
Сла́ва, тропа́рь, гла́съ ѕ҃: 
Гдⷭ҇и, ѡ҆сꙋди́ша тѧ̀ і҆ꙋде́є на сме́рть, жи́знь  всѣ́хъ, и҆̀же чермно́е мо́ре жезло́мъ проше́дшїи, на  крⷭ҇тѣ́ тѧ (л. ун҃г) пригвозди́ша: и҆ и҆̀же ѿ ка́мене  ме́дъ сса́вшїи, же́лчь тебѣ̀ принесо́ша. но во́лею  претерпѣ́лъ є҆сѝ, да на́съ свободи́ши ѿ рабо́ты  вра́жїѧ, хрⷭ҇тѐ бж҃е, сла́ва тебѣ̀. 
И҆ ны́нѣ, бг҃оро́диченъ: Бцⷣе ты̀ є҆сѝ лоза̀: 
И҆ пое́мъ трѝ тропарѝ ѿ двꙋна́десѧти,  повторѧ́юще ѧ҆̀. 
Гла́съ и҃. 
Стра́ха ра́ди і҆ꙋде́йскагѡ, дрꙋ́гъ тво́й и҆  бли́жнїй пе́тръ ѿве́ржесѧ тебѐ гдⷭ҇и, и҆ рыда́ѧ си́це  вопїѧ́ше: сле́зъ мои́хъ не премолчѝ, рѣ́хъ бо  сохрани́ти вѣ́рꙋ ще́дре, и҆ не сохрани́хъ: и҆ на́ше  покаѧ́нїе та́кожде прїимѝ, и҆ поми́лꙋй на́съ. 
Па́ки то́йже. 
Та́же сті́хъ: Глаго́лы моѧ̀ внꙋшѝ гдⷭ҇и: 
Пре́жде чⷭ҇тна́гѡ твоегѡ̀ крⷭ҇та̀, во́инѡмъ  рꙋга́ющымсѧ тебѣ̀ гдⷭ҇и, оу҆́мнаѧ вѡ́инства дивлѧ́хꙋсѧ:  ѡ҆бложи́лсѧ бо є҆сѝ вѣнце́мъ порꙋга́нїѧ, зе́млю  живописа́вый цвѣ́ты, багрѧни́цею порꙋга́нїѧ ѡ҆дѣ́ѧлсѧ  є҆сѝ, ѻ҆́блаки ѡ҆дѣва́ѧй тве́рдь. таковы́мъ бо  смотре́нїемъ разꙋмѣ́сѧ твоѐ бл҃гоꙋтро́бїе хрⷭ҇тѐ,  ве́лїѧ твоѧ̀ млⷭ҇ть, сла́ва тебѣ̀. 
Сті́хъ: Вонмѝ гла́сꙋ моле́нїѧ моегѡ̀. 
И҆ па́ки то́йже. 
Сла́ва, гла́съ є҃: Влеко́мь на крⷭ҇тъ си́це  вопїѧ́лъ є҆сѝ гдⷭ҇и: за ко́е дѣ́ло хо́щете мѧ̀  распѧ́ти і҆ꙋде́є; ꙗ҆́кѡ разсла́блєнныѧ ва́шѧ  стѧгнꙋ́хъ, занѐ мертвецы̀ а҆́ки ѿ сна̀ возста́вихъ,  кровоточи́вꙋю и҆сцѣли́хъ, ханане́ю поми́ловахъ. за ко́е  дѣ́ло хо́щете мѧ̀ оу҆би́ти і҆ꙋде́є; но оу҆́зрите, въ  него́же ны́нѣ пробода́ете хрⷭ҇та̀, беззако́ннїи. 
И҆ ны́нѣ, па́ки то́йже: 
Прокі́менъ, гла́съ д҃: Ꙗ҆́кѡ а҆́зъ на ра̑ны  гото́въ, и҆ болѣ́знь моѧ̀ предо мно́ю є҆́сть вы́нꙋ.  Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. (л. ун҃г  ѡ҆б.) 
Прⷪ҇ро́чества и҆са́їина чте́нїе. [Глава̀ и҃, ст. д҃-  а҃і.] 
Гдⷭ҇ь дае́тъ мнѣ̀ ѧ҆зы́къ наꙋче́нїѧ, є҆́же  разꙋмѣ́ти, є҆гда̀ подоба́етъ рещѝ сло́во: положи́ мѧ  оу҆́трѡ оу҆́трѡ, приложи́ ми оу҆́хо є҆́же слы́шати.  И҆ наказа́нїе гдⷭ҇не ѿверза́етъ оу҆́ши моѝ, а҆́зъ же  не проти́влюсѧ, ни противоглаго́лю. Плещѝ моѝ вда́хъ на  ра̑ны и҆ лани̑тѣ моѝ на заꙋшє́нїѧ, лица́ же моегѡ̀ не  ѿврати́хъ ѿ стꙋда̀ заплева́нїй. И҆ гдⷭ҇ь гдⷭ҇ь  помо́щникъ мѝ бы́сть: сегѡ̀ ра́ди не оу҆срами́хсѧ, но  положи́хъ лицѐ своѐ а҆́ки тве́рдый ка́мень, и҆  разꙋмѣ́хъ, ꙗ҆́кѡ не постыждꙋ́сѧ. Занѐ приближа́етсѧ  ѡ҆правда́вый мѧ̀: кто̀ прѧ́йсѧ со мно́ю; да  сопротивоста́нетъ мнѣ̀ кꙋ́пнѡ: и҆ кто̀ сꙋдѧ́йсѧ со  мно́ю; да прибли́житсѧ ко мнѣ̀. Сѐ гдⷭ҇ь гдⷭ҇ь  помо́жетъ мѝ: кто̀ ѡ҆ѕло́битъ мѧ̀; сѐ всѝ вы̀ ꙗ҆́кѡ  ри́за ѡ҆бетша́ете, и҆ ꙗ҆́кѡ мо́лїе и҆з̾ѧ́стъ вы̀. Кто̀  въ ва́съ боѧ́йсѧ гдⷭ҇а; да послꙋ́шаетъ гла́са ѻ҆́трока  є҆гѡ̀: ходѧ́щїи во тьмѣ̀, и҆ нѣ́сть и҆̀мъ свѣ́та:  надѣ́йтесѧ на и҆́мѧ гдⷭ҇не, и҆ оу҆тверди́тесѧ ѡ҆ бз҃ѣ.  Сѐ всѝ вы̀ ѻ҆́гнь раждиза́ете, и҆ оу҆крѣплѧ́ете  пла́мень: ходи́те свѣ́томъ ѻ҆гнѧ̀ ва́шегѡ, и҆  пла́менемъ, є҆го́же разжего́сте: менѐ ра́ди бы́ша сїѧ̑  ва́мъ, въ печа́ли оу҆́спнете. 
Та́же а҆по́столъ, къ ри́млѧнѡмъ посла́нїѧ, зача́ло  п҃и ѿ полꙋ̀. 
Бра́тїе, хрⷭ҇то́съ сꙋ́щымъ на́мъ немѡщны́мъ, по  вре́мени за нечести́выхъ оу҆́мре. Є҆два́ бо за  пра́ведника кто̀ оу҆́мретъ: за бл҃га́го бо не́гли кто̀  и҆ де́рзнетъ оу҆мре́ти: Составлѧ́етъ же свою̀ любо́вь въ  на́съ бг҃ъ, ꙗ҆́кѡ є҆щѐ грѣ́шникѡмъ сꙋ́щымъ на́мъ,  хрⷭ҇то́съ за ны̀ оу҆́мре. Мно́гѡ же оу҆̀бо па́че  ѡ҆правда́ни бы́вше ны́нѣ кро́вїю є҆гѡ̀, сп҃се́мсѧ и҆́мъ  ѿ гнѣ́ва. А҆́ще бо вразѝ бы́вше, примири́хомсѧ бг҃ꙋ  сме́ртїю сн҃а є҆гѡ̀, мно́жае па́че примири́вшесѧ,  сп҃се́мсѧ въ животѣ̀ є҆гѡ̀. (л. ун҃д) 
Є҆ѵⷢ҇лїе ѿ ма́рка, зача́ло ѯ҃ѕ, ѯ҃з и҆ ѯ҃и,  въ рѧ́дъ. Во вре́мѧ ѻ҆́но, совѣ́тъ сотвори́ша  а҆рхїере́и со ста́рцы: Коне́цъ: Ꙗ҆̀же взыдо́ша съ  ни́мъ во і҆ерⷭ҇ли́мъ. И҆ посе́мъ чте́мъ по сказа́нїи,  є҆́же ѿ матѳе́а, сло́во крⷭ҇тное. Та́же: Гдⷭ҇ь бг҃ъ  бл҃гослове́нъ: Трист҃о́е. И҆ по Ѻ҆́ч҃е на́шъ:  Конда́къ: На́съ ра́ди распѧ́таго: Гдⷭ҇и поми́лꙋй,  м҃. Мл҃тва: И҆́же на всѧ́кое вре́мѧ: Гдⷭ҇и  поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю  херꙋві̑мъ: И҆́менемъ гдⷭ҇нимъ бл҃гословѝ ѻ҆́тче.  І҆ере́й: Бж҃е, оу҆ще́дри ны̀: 
Влⷣко бж҃е ѻ҆́ч҃е вседержи́телю, гдⷭ҇и сн҃е  є҆диноро́дный і҆и҃се хрⷭ҇тѐ, и҆ ст҃ы́й дш҃е, є҆ди́но  бж҃ество̀, є҆ди́на си́ла, поми́лꙋй мѧ̀ грѣ́шнаго и҆  и҆́миже вѣ́си сꙋдьба́ми, сп҃си́ мѧ недосто́йнаго раба̀  твоего̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
И҆ а҆́бїе пое́мъ шесты́й ча́съ. 
Глаго́лемъ: Прїиди́те поклони́мсѧ: три́жды. И҆  ѱалмы̀. 
Ѱало́мъ н҃г: 
Бж҃е, во и҆́мѧ твоѐ сп҃си́ мѧ, и҆ въ си́лѣ  твое́й сꙋди́ ми. Бж҃е, оу҆слы́ши мл҃твꙋ мою̀, внꙋшѝ  глаго́лы оу҆́стъ мои́хъ. Ꙗ҆́кѡ чꙋ́ждїи воста́ша на мѧ̀,  и҆ крѣ́пцыи взыска́ша дꙋ́шꙋ мою̀, и҆ не предложи́ша бг҃а  пред̾ собо́ю. Се́ бо бг҃ъ помога́етъ мѝ, и҆ гдⷭ҇ь  застꙋ́пникъ дꙋшѝ мое́й. Ѿврати́тъ ѕла̑ѧ врагѡ́мъ  мои̑мъ, и҆́стиною твое́ю потребѝ и҆̀хъ. Во́лею пожрꙋ̀  тебѣ̀, и҆сповѣ́мсѧ и҆́мени твоемꙋ̀ гдⷭ҇и, ꙗ҆́кѡ бл҃го.  Ꙗ҆́кѡ ѿ всѧ́кїѧ печа́ли и҆зба́вилъ мѧ̀ є҆сѝ, и҆ на  врагѝ моѧ̑ воззрѣ̀ ѻ҆́ко моѐ. 
Ѱало́мъ рл҃ѳ: 
И҆зми́ мѧ гдⷭ҇и, ѿ человѣ́ка лꙋка́ва, ѿ мꙋ́жа  непра́ведна и҆зба́ви мѧ̀. И҆̀же помы́слиша непра́вдꙋ въ  се́рдцѣ, ве́сь де́нь ѡ҆полча́хꙋ бра̑ни. И҆з̾ѡстри́ша  ѧ҆зы́къ (л. ун҃д ѡ҆б.) сво́й ꙗ҆́кѡ ѕмїи́нъ, ꙗ҆́дъ  а҆́спїдовъ под̾ оу҆стна́ми и҆́хъ. Сохрани́ мѧ гдⷭ҇и  и҆з̾ рꙋкѝ грѣ́шничи, ѿ человѣ̑къ непра́ведныхъ  и҆зми́ мѧ, и҆̀же помы́слиша запѧ́ти стѡпы̀ моѧ̑. Скры́ша  го́рдїи сѣ́ть мнѣ̀, и҆ оу҆́жы препѧ́ша сѣ́ть нога́ма  мои́ма: При стезѝ собла́зны положи́ша мѝ. Рѣ́хъ гдⷭ҇и:  бг҃ъ мо́й є҆сѝ ты̀, внꙋшѝ гдⷭ҇и гла́съ моле́нїѧ  моегѡ̀. Гдⷭ҇и гдⷭ҇и, си́ло сп҃се́нїѧ моегѡ̀, ѡ҆сѣни́лъ  є҆сѝ над̾ главо́ю мое́ю въ де́нь бра́ни. Не преда́ждь  менѐ гдⷭ҇и ѿ жела́нїѧ моегѡ̀ грѣ́шникꙋ: помы́слиша на  мѧ̀, не ѡ҆ста́ви менѐ, да не когда̀ вознесꙋ́тсѧ. Глава̀  ѡ҆крꙋже́нїѧ и҆́хъ, трꙋ́дъ оу҆сте́нъ и҆́хъ покры́етъ ѧ҆̀.  Падꙋ́тъ на ни́хъ оу҆́глїѧ ѻ҆́гнєннаѧ: низложи́ши ѧ҆̀  въ страсте́хъ, и҆ не постоѧ́тъ. Мꙋ́жъ ѧ҆зы́ченъ не  и҆спра́витсѧ на землѝ: мꙋ́жа непра́ведна ѕла̑ѧ  оу҆ловѧ́тъ во и҆стлѣ́нїе. Позна́хъ, ꙗ҆́кѡ сотвори́тъ  гдⷭ҇ь сꙋ́дъ ни́щымъ, и҆ ме́сть оу҆бѡ́гимъ. Ѻ҆ба́че  пра́веднїи и҆сповѣ́дѧтсѧ и҆́мени твоемꙋ̀, и҆ вселѧ́тсѧ  пра́вїи съ лице́мъ твои́мъ. 
Ѱало́мъ ч҃: 
Живы́й въ по́мощи вы́шнѧгѡ, въ кро́вѣ бг҃а  нбⷭ҇нагѡ водвори́тсѧ. Рече́тъ гдⷭ҇ви: застꙋ́пникъ мо́й  є҆сѝ, и҆ прибѣ́жище моѐ, бг҃ъ мо́й, и҆ оу҆пова́ю на  него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆  ѿ словесѐ мѧте́жна. Плещма̀ свои́ма ѡ҆сѣни́тъ тѧ̀, и҆  под̾ крилѣ̀ є҆гѡ̀ надѣ́ешисѧ: ѻ҆рꙋ́жїемъ ѡ҆бы́детъ  тѧ̀ и҆́стина є҆гѡ̀. Не оу҆бои́шисѧ ѿ стра́ха  нощна́гѡ, ѿ стрѣлы̀ летѧ́щїѧ во днѝ: Ѿ ве́щи во  тьмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ.  Паде́тъ ѿ страны̀ твоеѧ̀ ты́сѧща, и҆ тьма̀ ѡ҆деснꙋ́ю  тебѐ, къ тебѣ́ же не прибли́житсѧ. Ѻ҆ба́че ѻ҆чи́ма  твои́ма смо́триши, и҆ воздаѧ́нїе грѣ́шникѡвъ оу҆́зриши.  Ꙗ҆́кѡ ты̀ гдⷭ҇и, оу҆пова́нїе моѐ, вы́шнѧго положи́лъ  є҆сѝ прибѣ́жище твоѐ. Не прїи́детъ къ тебѣ̀ ѕло̀,  (л. ун҃є) и҆ ра́на не прибли́житсѧ тѣлесѝ твоемꙋ̀.  Ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀,  сохрани́ти тѧ̀ во всѣ́хъ пꙋте́хъ твои́хъ. На рꙋка́хъ  во́змꙋтъ тѧ̀, да не когда̀ преткне́ши ѡ҆ ка́мень но́гꙋ  твою̀. На а҆́спїда и҆ васїлі́ска настꙋ́пиши, и҆ попере́ши  льва̀ и҆ ѕмі́ѧ. Ꙗ҆́кѡ на мѧ̀ оу҆пова̀, и҆ и҆зба́влю  и҆̀, покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко  мнѣ̀, и҆ оу҆слы́шꙋ є҆го̀: съ ни́мъ є҆́смь въ ско́рби,  и҆змꙋ̀ є҆го̀, и҆ просла́влю є҆го̀: Долгото́ю дне́й  и҆спо́лню є҆го̀, и҆ ꙗ҆влю̀ є҆мꙋ̀ сп҃се́нїе моѐ. 
Сла́ва, и҆ ны́нѣ, а҆ллилꙋ́їа, три́жды. Гдⷭ҇и  поми́лꙋй, три́жды. 
Сла́ва, тропа́рь, гла́съ в҃: 
Сп҃се́нїе содѣ́лалъ є҆сѝ посредѣ̀ землѝ  хрⷭ҇тѐ бж҃е, на крⷭ҇тѣ̀ пречⷭ҇тѣи рꙋ́цѣ твоѝ  просте́рлъ є҆сѝ, собира́ѧ всѧ̑ ꙗ҆зы́ки, зовꙋ́щыѧ:  гдⷭ҇и, сла́ва тебѣ̀. 
И҆ ны́нѣ, бг҃оро́диченъ: Ꙗ҆́кѡ не и҆́мамы  дерзнове́нїѧ: 
И҆ пое́мъ г҃ тропарѝ ѿ двꙋна́десѧти, гла́съ и҃,  повторѧ́юще ѧ҆̀. 
Сїѧ̑ глаго́летъ гдⷭ҇ь і҆ꙋде́ѡмъ: лю́дїе моѝ, что̀  сотвори́хъ ва́мъ; и҆лѝ чи́мъ ва́мъ стꙋжи́хъ; слѣпцы̀  ва́шѧ просвѣти́хъ, прокажє́нныѧ ѡ҆чи́стихъ: мꙋ́жа сꙋ́ща  на ѻ҆дрѣ̀ и҆спра́вихъ. лю́дїе моѝ, что̀ сотвори́хъ  ва́мъ; и҆лѝ что̀ мнѣ̀ возда́сте; за ма́ннꙋ же́лчь, за  во́дꙋ ѻ҆́цетъ: за є҆́же люби́ти мѧ̀, ко крⷭ҇тꙋ́ мѧ  пригвозди́сте. ктомꙋ̀ не терплю̀ про́чее, призовꙋ̀ моѧ̑  ꙗ҆зы́ки, и҆ ті́и мѧ̀ просла́вѧтъ со ѻ҆ц҃е́мъ и҆ дх҃омъ,  и҆ а҆́зъ и҆̀мъ да́рꙋю живо́тъ вѣ́чный. 
Сті́хъ: Да́ша въ снѣ́дь мою̀ же́лчь, и҆ въ жа́ждꙋ  мою̀ напои́ша мѧ̀ ѻ҆́цта. 
Законополо́жницы і҆и҃лєвы, і҆ꙋде́є и҆ фарїсе́є,  ли́къ а҆пⷭ҇льскїй вопїе́тъ къ ва́мъ: сѐ хра́мъ, є҆го́же  вы̀ разори́сте: сѐ а҆́гнецъ, є҆го́же вы̀ распѧ́сте,  гро́бꙋ преда́сте: но вла́стїю (л. ун҃є) свое́ю  воскр҃се. не льсти́тесѧ і҆ꙋде́є: то́й бо є҆́сть, и҆́же  въ мо́ри сп҃сы́й, и҆ въ пꙋсты́ни пита́вый, то́й є҆́сть  живо́тъ, и҆ свѣ́тъ, и҆ ми́ръ мі́рови. 
Сті́хъ: Сп҃си́ мѧ бж҃е, ꙗ҆́кѡ внидо́ша во́ды до  дꙋшѝ моеѧ̀. 
Па́ки тꙋ́южде стїхи́рꙋ. 
Сла́ва, гла́съ є҃: Прїиди́те хрⷭ҇тоно́снїи  лю́дїе, ви́димъ, что̀ совѣща̀ і҆ꙋ́да преда́тель, со  сщ҃е́нники беззако́нными, на сп҃са на́шего: дне́сь  пови́нна сме́рти, безсме́ртнаго сло́ва сотвори́ша, и҆  пїла́тꙋ преда́вше, на мѣ́стѣ ло́бнѣмъ распѧ́ша. и҆  сїѧ̑ стражда̀ вопїѧ́ше сп҃съ на́шъ, глаго́лѧ: ѡ҆ста́ви  и҆̀мъ ѻ҆́ч҃е грѣ́хъ се́й, да разꙋмѣ́ютъ ꙗ҆зы́цы и҆з̾  ме́ртвыхъ моѐ воскрⷭ҇нїе. 
И҆ ны́нѣ, то́йже: 
Прокі́менъ, гла́съ д҃: Гдⷭ҇и гдⷭ҇ь на́шъ, ꙗ҆́кѡ  чꙋ́дно и҆́мѧ твоѐ по все́й землѝ. Сті́хъ: Ꙗ҆́кѡ  взѧ́тсѧ великолѣ́пїе твоѐ превы́ше нб҃съ. 
Прⷪ҇ро́чества и҆са́їина чте́нїе. [Гл. н҃в, ст. г҃і-  є҃і: гл. н҃г, ст. а҃-в҃і: гл. н҃д, ст. а҃.] 
Та́кѡ глаго́летъ гдⷭ҇ь: сѐ оу҆разꙋмѣ́етъ  ѻ҆́трокъ мо́й, и҆ вознесе́тсѧ и҆ просла́витсѧ ѕѣлѡ̀.  Ꙗ҆́коже оу҆жа́снꙋтсѧ ѡ҆ тебѣ̀ мно́зи, та́кѡ  ѡ҆безсла́витсѧ ѿ человѣ̑къ ви́дъ тво́й, и҆ сла́ва  твоѧ̀ ѿ сынѡ́въ человѣ́ческихъ. Та́кѡ оу҆дивѧ́тсѧ  ꙗ҆зы́цы мно́зи ѡ҆ не́мъ, и҆ заградѧ́тъ ца́рїе оу҆ста̀  своѧ̑: ꙗ҆́кѡ и҆̀мже не возвѣсти́сѧ ѡ҆ не́мъ,  оу҆́зрѧтъ, и҆ и҆̀же не слы́шаша, оу҆разꙋмѣ́ютъ. Гдⷭ҇и,  кто̀ вѣ́рова слꙋ́хꙋ на́шемꙋ; и҆ мы́шца гдⷭ҇нѧ комꙋ̀  ѿкры́сѧ; Возвѣсти́хомъ, ꙗ҆́кѡ ѻ҆троча̀ пред̾ ни́мъ,  ꙗ҆́кѡ ко́рень въ землѝ жа́ждꙋщей, нѣ́сть ви́да є҆мꙋ̀,  нижѐ сла́вы: и҆ ви́дѣхомъ є҆го̀, и҆ не и҆мѧ́ше ви́да,  ни добро́ты: Но ви́дъ є҆гѡ̀ безче́стенъ, оу҆ма́ленъ  па́че всѣ́хъ сынѡ́въ (л. ун҃ѕ) человѣ́ческихъ:  человѣ́къ въ ꙗ҆́звѣ сы́й, и҆ вѣ́дый терпѣ́ти  болѣ́знь, ꙗ҆́кѡ ѿврати́сѧ лицѐ є҆гѡ̀, безче́стно  бы́сть и҆ не вмѣни́сѧ. Се́й грѣхѝ на́шѧ но́ситъ, и҆ ѡ҆  на́съ болѣ́знꙋетъ, и҆ мы̀ вмѣни́хомъ є҆го̀ бы́ти въ  трꙋдѣ̀, и҆ въ ꙗ҆́звѣ ѿ бг҃а, и҆ во ѡ҆ѕлобле́нїи.  То́й же ꙗ҆́звенъ бы́сть за грѣхѝ на́шѧ, и҆ мꙋ́ченъ  бы́сть за беззакѡ́нїѧ на̑ша, наказа́нїе ми́ра на́шегѡ на  не́мъ, ꙗ҆́звою є҆гѡ̀ мы̀ и҆сцѣлѣ́хомъ. Всѝ ꙗ҆́кѡ  ѻ҆́вцы заблꙋди́хомъ: человѣ́къ ѿ пꙋтѝ своегѡ̀  заблꙋдѝ, и҆ гдⷭ҇ь предадѐ є҆го̀ грѣ̑хъ ра́ди на́шихъ.  И҆ то́й, занѐ ѡ҆ѕло́бленъ бы́сть, не ѿверза́етъ  оу҆́стъ свои́хъ: ꙗ҆́кѡ ѻ҆вча̀ на заколе́нїе веде́сѧ,  и҆ ꙗ҆́кѡ а҆́гнецъ пред̾ стригꙋ́щимъ є҆го̀ безгла́сенъ,  та́кѡ не ѿверза́етъ оу҆́стъ свои́хъ. Во смире́нїи  є҆гѡ̀ сꙋ́дъ є҆гѡ̀ взѧ́тсѧ, ро́дъ же є҆гѡ̀ кто̀  и҆сповѣ́сть; ꙗ҆́кѡ взе́млетсѧ ѿ землѝ живо́тъ  є҆гѡ̀, ра́ди беззако́нїй люде́й мои́хъ веде́сѧ на  сме́рть. И҆ да́мъ лꙋка̑выѧ вмѣ́стѡ погребе́нїѧ є҆гѡ̀,  и҆ бога̑тыѧ вмѣ́стѡ сме́рти є҆гѡ̀: ꙗ҆́кѡ беззако́нїѧ  не сотворѝ, нижѐ ѡ҆брѣ́тесѧ ле́сть во оу҆стѣ́хъ  є҆гѡ̀. И҆ гдⷭ҇ь хо́щетъ ѡ҆чи́стити є҆го̀ ѿ ꙗ҆́звы:  а҆́ще да́стсѧ ѡ҆ грѣсѣ̀, дꙋша̀ ва́ша оу҆́зритъ сѣ́мѧ  долгоживо́тное. И҆ хо́щетъ гдⷭ҇ь рꙋко́ю свое́ю ѿѧ́ти  болѣ́знь ѿ дꙋшѝ є҆гѡ̀, ꙗ҆ви́ти є҆мꙋ̀ свѣ́тъ, и҆  созда́ти ра́зꙋмомъ, ѡ҆правда́ти пра́веднаго бл҃гослꙋжа́ща  мнѡ́гимъ, и҆ грѣхѝ и҆́хъ то́й понесе́тъ. Сегѡ̀ ра́ди  то́й наслѣ́дитъ мно́гихъ, и҆ крѣ́пкихъ раздѣли́тъ  коры̑сти: занѐ предана̀ бы́сть на сме́рть дꙋша̀ є҆гѡ̀,  и҆ со беззако́нными вмѣни́сѧ, и҆ то́й грѣхѝ мно́гихъ  вознесѐ, и҆ за беззакѡ́нїѧ и҆́хъ пре́данъ бы́сть.  Возвесели́сѧ непло́ды неражда́ющаѧ, возгласѝ и҆ возопі́й  нечревоболѣ́вшаѧ, ꙗ҆́кѡ мнѡ́га ча̑да пꙋсты́ѧ па́че,  не́жели и҆мꙋ́щїѧ мꙋ́жа. (л. ун҃ѕ ѡ҆б.) 
А҆по́столъ ко є҆вре́ємъ, зача́ло т҃ѕ: 
Бра́тїе, ст҃ѧ́й и҆ ѡ҆сщ҃а́емїи ѿ є҆ди́нагѡ  всѝ: є҆ѧ́же ра́ди вины̀ не стыди́тсѧ бра́тїю нарица́ти  и҆́хъ, глаго́лѧ: Возвѣщꙋ̀ и҆́мѧ твоѐ бра́тїи мое́й,  посредѣ̀ цр҃кве воспою́ тѧ. И҆ па́ки: а҆́зъ бꙋ́дꙋ  надѣ́ѧсѧ на́нь. и҆ па́ки: сѐ а҆́зъ и҆ дѣ́ти, ꙗ҆̀же  мѝ да́лъ є҆́сть бг҃ъ. Поне́же оу҆́бѡ дѣ́ти  прїѡбщи́шасѧ пло́ти и҆ кро́ви, и҆ то́й прїи́скреннѣ  прїѡбщи́сѧ тѣ́хже, да сме́ртїю оу҆праздни́тъ и҆мꙋ́щаго  держа́вꙋ сме́рти, си́рѣчь дїа́вола: И҆ и҆зба́витъ си́хъ,  є҆ли́цы стра́хомъ сме́рти чрез̾ всѐ житїѐ пови́нни  бѣ́ша рабо́тѣ. Не ѿ а҆́гг҃лъ оу҆́бѡ когда̀  прїе́млетъ, но ѿ сѣ́мене а҆враа́мова прїе́млетъ.  Ѿню́дꙋже до́лженъ бѣ̀ по всемꙋ̀ подо́битисѧ бра́тїи,  да ми́лостивъ бꙋ́детъ и҆ вѣ́ренъ первосвѧще́нникъ въ  тѣ́хъ, ꙗ҆̀же къ бг҃ꙋ, во є҆́же ѡ҆чи́стити грѣхѝ  людскі̑ѧ. Въ не́мже бо пострада̀, са́мъ и҆скꙋше́нъ бы́въ,  мо́жетъ и҆ и҆скꙋша́ємымъ помощѝ. 
Та́же є҆ѵⷢ҇лїе ѿ лꙋкѝ, зача́ло ра҃і. Во  вре́мѧ ѻ҆́но, ведѧ́хꙋ со і҆и҃сомъ и҆ и҆́на два̀  ѕлодѣ̑ѧ: Коне́цъ: Ѿ галїле́и зрѧ́ще си́хъ. И҆  посе́мъ чте́нїе. Та́же, Ско́рѡ да предварѧ́тъ ны̀:  Трист҃о́е. По Ѻ҆́ч҃е на́шъ, конда́къ: На́съ  ра́ди распѧ́таго: Гдⷭ҇и поми́лꙋй, м҃. И҆ мл҃тва:  И҆́же на всѧ́кое вре́мѧ: Гдⷭ҇и поми́лꙋй, три́жды:  Сла́ва, и҆ ны́нѣ: Чⷭ҇тнѣ́йшꙋю херꙋві̑мъ:  И҆́менемъ гдⷭ҇нимъ бл҃гословѝ ѻ҆́тче. Сщ҃е́нникъ:  Бж҃е оу҆ще́дри ны̀: 
Та́же, мл҃тва ст҃а́гѡ вели́кагѡ васі́лїа: 
Бж҃е и҆ гдⷭ҇и си́лъ, и҆ всеѧ̀ тва́ри содѣ́телю,  и҆́же за милосе́рдїе безприкла́дныѧ ми́лости твоеѧ̀,  є҆диноро́днаго сн҃а твоего̀, гдⷭ҇а на́шего і҆и҃са  хрⷭ҇та̀ низпосла́вый на сп҃се́нїе ро́да на́шегѡ: и҆  чⷭ҇тны́мъ є҆гѡ̀ крⷭ҇то́мъ, рꙋкописа́нїе грѣ̑хъ на́шихъ  растерза́вый, и҆ побѣди́вый тѣ̑мъ нача̑ла и҆ вла̑сти  тьмы̀: са́мъ влⷣко (л. ун҃з) чл҃вѣколю́бче, прїимѝ и҆  на́съ грѣ́шныхъ бл҃года́рствєнныѧ сїѧ̑ и҆ молє́бныѧ  моли̑твы, и҆ и҆зба́ви на́съ ѿ всѧ́кагѡ всегꙋби́тельнагѡ  и҆ мра́чнагѡ прегрѣше́нїѧ, и҆ всѣ́хъ ѡ҆ѕло́бити на́съ  и҆́щꙋщихъ, ви́димыхъ и҆ неви́димыхъ вра̑гъ. пригвоздѝ  стра́хꙋ твоемꙋ̀ плѡ́ти на́шѧ, и҆ не оу҆клонѝ серде́цъ  на́шихъ въ словеса̀, и҆лѝ помышлє́нїѧ лꙋка́вствїѧ, но  любо́вїю твое́ю оу҆ѧзвѝ дꙋ́шы на́шѧ: да къ тебѣ̀  всегда̀ взира́юще, и҆ є҆́же ѿ тебѐ свѣ́томъ  наставлѧ́еми, тебѐ непристꙋ́пнаго и҆ присносꙋ́щнаго  зрѧ́ще свѣ́та, непреста́нное тебѣ̀ и҆сповѣ́данїе, и҆  бл҃годаре́нїе возсыла́емъ безнача́льномꙋ ѻ҆ц҃ꙋ̀, со  є҆диноро́днымъ твои́мъ сн҃омъ, и҆ всест҃ы́мъ, и҆  бл҃ги́мъ, и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Совокꙋплѧ́емъ же и҆ девѧ́тый ча́съ. 
Глаго́лемъ: Прїиди́те поклони́мсѧ: три́жды.  Ѱало́мъ ѯ҃и: 
Сп҃си́ мѧ бж҃е, ꙗ҆́кѡ внидо́ша во́ды до дꙋшѝ  моеѧ̀. Оу҆глѣбо́хъ въ тимѣ́нїи глꙋбины̀, и҆ нѣ́сть  постоѧ́нїѧ: прїидо́хъ во глꙋбины̑ морскі̑ѧ, и҆ бꙋ́рѧ  потопи́ мѧ. Оу҆трꙋди́хсѧ зовы́й, и҆змолчѐ горта́нь  мо́й, и҆счезо́стѣ ѻ҆́чи моѝ, ѿ є҆́же оу҆пова́ти  мѝ на бг҃а моего̀. Оу҆мно́жишасѧ па́че вла̑съ главы̀  моеѧ̀ ненави́дѧщїи мѧ̀ тꙋ́не, оу҆крѣпи́шасѧ вразѝ  моѝ, и҆згонѧ́щїи мѧ̀ непра́веднѡ: ꙗ҆̀же не восхища́хъ,  тогда̀ воздаѧ́хъ. Бж҃е, ты̀ оу҆вѣ́дѣлъ є҆сѝ безꙋ́мїе  моѐ, и҆ прегрѣшє́нїѧ моѧ̑ ѿ тебѐ не оу҆таи́шасѧ.  Да не постыдѧ́тсѧ ѡ҆ мнѣ̀ терпѧ́щїи тебѐ гдⷭ҇и, гдⷭ҇и  си́лъ: нижѐ да посра́мѧтсѧ ѡ҆ мнѣ̀ и҆́щꙋщїи тебѐ бж҃е  (л. ун҃з ѡ҆б.) і҆и҃левъ. Ꙗ҆́кѡ тебѐ ра́ди претерпѣ́хъ  поноше́нїе, покры̀ срамота̀ лицѐ моѐ. Чꙋ́ждь бы́хъ  бра́тїи мое́й, стра́ненъ сыновѡ́мъ ма́тере моеѧ̀. Ꙗ҆́кѡ  ре́вность до́мꙋ твоегѡ̀ снѣде́ мѧ, и҆ поношє́нїѧ  поносѧ́щихъ тѝ нападо́ша на мѧ̀. И҆ покры́хъ посто́мъ  дꙋ́шꙋ мою̀, и҆ бы́сть въ поноше́нїе мнѣ̀. И҆ положи́хъ  ѡ҆дѣѧ́нїе моѐ вре́тище, и҆ бы́хъ и҆̀мъ въ при́тчꙋ. Ѡ҆  мнѣ̀ глꙋмлѧ́хꙋсѧ сѣдѧ́щїи во вратѣ́хъ, и҆ ѡ҆ мнѣ̀  поѧ́хꙋ пїю́щїи вїно̀. а҆́зъ же мл҃твою мое́ю къ тебѣ̀  бж҃е, вре́мѧ бл҃говоле́нїѧ: бж҃е, во мно́жествѣ млⷭ҇ти  твоеѧ̀ оу҆слы́ши мѧ̀, во и҆́стинѣ сп҃се́нїѧ твоегѡ̀.  Сп҃си́ мѧ ѿ бре́нїѧ, да не оу҆глѣ́бнꙋ: да и҆зба́влюсѧ  ѿ ненави́дѧщихъ мѧ̀, и҆ ѿ глꙋбо́кихъ во́дъ. Да не  потопи́тъ менѐ бꙋ́рѧ водна́ѧ, нижѐ да пожре́тъ менѐ  глꙋбина̀, нижѐ сведе́тъ ѡ҆ мнѣ̀ рове́нникъ оу҆́стъ  свои́хъ. Оу҆слы́ши мѧ̀ гдⷭ҇и, ꙗ҆́кѡ бла́га млⷭ҇ть  твоѧ̀, по мно́жествꙋ щедро́тъ твои́хъ при́зри на мѧ̀. Не  ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ  скорблю̀, ско́рѡ оу҆слы́ши мѧ̀. Вонмѝ дꙋшѝ мое́й, и҆  и҆зба́ви ю҆̀: вра̑гъ мои́хъ ра́ди и҆зба́ви мѧ̀. Ты́ бо  вѣ́си поноше́нїе моѐ, и҆ стꙋ́дъ мо́й, и҆ срамотꙋ̀ мою̀,  пред̾ тобо́ю всѝ ѡ҆скорблѧ́ющїи мѧ̀. Поноше́нїе ча́ѧше  дꙋша̀ моѧ̀ и҆ стра́сть: и҆ жда́хъ соскорбѧ́щагѡ, и҆ не  бѣ̀, и҆ оу҆тѣша́ющихъ, и҆ не ѡ҆брѣто́хъ. И҆ да́ша въ  снѣ́дь мою̀ же́лчь, и҆ въ жа́ждꙋ мою̀ напои́ша мѧ̀  ѻ҆́цта. Да бꙋ́детъ трапе́за и҆́хъ пред̾ ни́ми въ  сѣ́ть, и҆ въ воздаѧ́нїе, и҆ въ собла́знъ. Да помрача́тсѧ  ѻ҆́чи и҆́хъ, є҆́же не ви́дѣти, и҆ хребе́тъ и҆́хъ вы́нꙋ  слѧцы̀. Проле́й на нѧ̀ гнѣ́въ тво́й, и҆ ꙗ҆́рость  гнѣ́ва твоегѡ̀ да пости́гнетъ и҆̀хъ. Да бꙋ́детъ дво́ръ  и҆́хъ пꙋ́стъ, и҆ въ жили́щахъ и҆́хъ да не бꙋ́детъ живы́й.  Занѐ є҆го́же ты̀ порази́лъ є҆сѝ, ті́и погна́ша, и҆ къ  (л. ун҃и) болѣ́зни ꙗ҆́звъ мои́хъ приложи́ша. Приложѝ  беззако́нїе къ беззако́нїю и҆́хъ, и҆ да не вни́дꙋтъ въ  пра́вдꙋ твою̀. Да потребѧ́тсѧ ѿ кни́ги живы́хъ, и҆ съ  првⷣными да не напи́шꙋтсѧ. Ни́щъ и҆ болѧ́й є҆́смь  а҆́зъ, сп҃се́нїе твоѐ бж҃е да прїи́метъ мѧ̀. Восхвалю̀  и҆́мѧ бг҃а моегѡ̀ съ пѣ́снїю, возвели́чꙋ є҆го̀ во  хвале́нїи. И҆ оу҆го́дно бꙋ́детъ бг҃ꙋ па́че тельца̀  ю҆́на, ро́ги и҆зносѧ́ща и҆ па́знѡкти. Да оу҆́зрѧтъ  ни́щїи, и҆ возвеселѧ́тсѧ: взыщи́те бг҃а, и҆ жива̀ бꙋ́детъ  дꙋша̀ ва́ша. ꙗ҆́кѡ оу҆слы́ша оу҆бѡ́гїѧ гдⷭ҇ь, и҆  ѡ҆кова̑нныѧ своѧ̑ не оу҆ничижѝ. Да восхва́лѧтъ є҆го̀  нб҃са̀ и҆ землѧ̀, мо́ре и҆ всѧ̑ живꙋ̑щаѧ въ не́мъ. Ꙗ҆́кѡ  бг҃ъ сп҃се́тъ сїѡ́на, и҆ сози́ждꙋтсѧ гра́ди і҆ꙋде́йстїи:  и҆ вселѧ́тсѧ та́мѡ, и҆ наслѣ́дѧтъ и҆̀. И҆ сѣ́мѧ рабѡ́въ  твои́хъ оу҆держи́тъ и҆̀, и҆ лю́бѧщїи и҆́мѧ твоѐ  вселѧ́тсѧ въ не́мъ. 
Ѱало́мъ ѯ҃ѳ: 
Бж҃е, въ по́мощь мою̀ вонмѝ, гдⷭ҇и, помощи́ ми  потщи́сѧ. Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ  мою̀, да возвратѧ́тсѧ вспѧ́ть, и҆ постыдѧ́тсѧ хотѧ́щїи  мѝ ѕла̑ѧ. Да возвратѧ́тсѧ а҆́бїе стыдѧ́щесѧ, глаго́лющїи  мѝ: бл҃гоже бл҃гоже. Да возра́дꙋютсѧ и҆ возвеселѧ́тсѧ ѡ҆  тебѣ̀ всѝ и҆́щꙋщїи тебѐ бж҃е: и҆ да глаго́лютъ вы́нꙋ,  да возвели́читсѧ гдⷭ҇ь, лю́бѧщїи сп҃се́нїе твоѐ. а҆́зъ  же ни́щъ є҆́смь и҆ оу҆бо́гъ: бж҃е, помози́ ми,  помо́щникъ мо́й, и҆ и҆зба́витель мо́й є҆сѝ ты̀, гдⷭ҇и  не закоснѝ. 
Ѱало́мъ п҃є: 
Приклонѝ гдⷭ҇и оу҆́хо твоѐ, и҆ оу҆слы́ши мѧ̀,  ꙗ҆́кѡ ни́щъ и҆ оу҆бо́гъ є҆́смь а҆́зъ. Сохранѝ дꙋ́шꙋ  мою̀, ꙗ҆́кѡ преподо́бенъ є҆́смь: сп҃сѝ раба̀ твоего̀  бж҃е мо́й, оу҆пова́ющаго на тѧ̀. Поми́лꙋй мѧ̀ гдⷭ҇и,  ꙗ҆́кѡ къ тебѣ̀ (л. ун҃и ѡ҆б.) воззовꙋ̀ ве́сь де́нь.  Возвеселѝ дꙋ́шꙋ раба̀ твоегѡ̀, ꙗ҆́кѡ къ тебѣ̀ взѧ́хъ  дꙋ́шꙋ мою̀. Ꙗ҆́кѡ ты̀ гдⷭ҇и бл҃гъ и҆ кро́токъ, и҆  многомлⷭ҇тивъ всѣ̑мъ призыва́ющымъ тѧ̀. Внꙋшѝ гдⷭ҇и  мл҃твꙋ мою̀, и҆ вонмѝ гла́сꙋ моле́нїѧ моегѡ̀. Въ де́нь  ско́рби моеѧ̀ воззва́хъ къ тебѣ̀, ꙗ҆́кѡ оу҆слы́шалъ  мѧ̀ є҆сѝ. Нѣ́сть подо́бенъ тебѣ̀ въ бозѣ́хъ гдⷭ҇и,  и҆ нѣ́сть по дѣлѡ́мъ твои̑мъ. Всѝ ꙗ҆зы́цы, є҆ли́ки  сотвори́лъ є҆сѝ, прїи́дꙋтъ, и҆ покло́нѧтсѧ пред̾  тобо́ю гдⷭ҇и, и҆ просла́вѧтъ и҆́мѧ твоѐ: ꙗ҆́кѡ ве́лїй  є҆сѝ ты̀, и҆ творѧ́й чꙋдеса̀, ты̀ є҆сѝ бг҃ъ є҆ди́нъ.  Наста́ви мѧ̀ гдⷭ҇и на пꙋ́ть тво́й, и҆ пойдꙋ̀ во и҆́стинѣ  твое́й: да возвесели́тсѧ се́рдце моѐ боѧ́тисѧ и҆́мене  твоегѡ̀. И҆сповѣ́мсѧ тебѣ̀ гдⷭ҇и бж҃е мо́й всѣ́мъ  се́рдцемъ мои́мъ, и҆ просла́влю и҆́мѧ твоѐ въ вѣ́къ.  Ꙗ҆́кѡ млⷭ҇ть твоѧ̀ ве́лїѧ на мнѣ̀, и҆ и҆зба́вилъ є҆сѝ  дꙋ́шꙋ мою̀ ѿ а҆́да преиспо́днѣйшагѡ. Бж҃е,  законопрестꙋ̑пницы воста́ша на мѧ̀, и҆ со́нмъ держа́вныхъ  взыска́ша дꙋ́шꙋ мою̀, и҆ не предложи́ша тебѐ пред̾  собо́ю. И҆ ты̀ гдⷭ҇и бж҃е мо́й, ще́дрый и҆ млⷭ҇тивый,  долготерпѣли́вый и҆ многомлⷭ҇тивый и҆ и҆́стинный,  При́зри на мѧ̀ и҆ поми́лꙋй мѧ̀, да́ждь держа́вꙋ твою̀  ѻ҆́трокꙋ твоемꙋ̀, и҆ сп҃сѝ сы́на рабы̀ твоеѧ̀. Сотворѝ  со мно́ю зна́менїе во бл҃го, и҆ да ви́дѧтъ ненави́дѧщїи  мѧ̀, и҆ постыдѧ́тсѧ: ꙗ҆́кѡ ты̀ гдⷭ҇и помо́глъ мѝ, и҆  оу҆тѣ́шилъ мѧ̀ є҆сѝ. 
Сла́ва, и҆ ны́нѣ, а҆ллилꙋ́їа, три́жды. Гдⷭ҇и  поми́лꙋй, три́жды. 
Сла́ва, тропа́рь, гла́съ и҃: Ви́дѧ разбо́йникъ  нача́льника жи́зни на крⷭ҇тѣ̀ ви́сѧща, глаго́лаше: а҆́ще  не бы̀ бг҃ъ бы́лъ вопло́щьсѧ, и҆́же съ на́ми распны́йсѧ,  не бы̀ со́лнце лꙋчы̀ [своѧ̑] потаи́ло, нижѐ бы землѧ̀  трепе́щꙋщи трѧсла́сѧ. но всѧ̑ терпѧ́й, помѧни́ мѧ гдⷭ҇и  во црⷭ҇твїи твое́мъ. (л. ун҃ѳ) 
И҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы: 
И҆ пое́мъ тропарѝ трѝ ѿ двꙋна́десѧти, гла́съ  ѕ҃: 
Оу҆́жасъ бѣ̀ ви́дѣти, нб҃сѐ и҆ землѝ творца̀  на крⷭ҇тѣ̀ ви́сѧща, со́лнце поме́ркшее, де́нь же па́ки  въ но́щь прело́жшїйсѧ, и҆ зе́млю и҆з̾ гробѡ́въ  возсыла́ющꙋ тѣлеса̀ ме́ртвыхъ: съ ни́миже покланѧ́емсѧ  тебѣ̀, сп҃сѝ на́съ. Два́жды. 
Сті́хъ: Раздѣли́ша ри̑зы моѧ̑ себѣ̀, и҆ ѡ҆  ѻ҆де́жди мое́й мета́ша жре́бїй. 
Гла́съ в҃: Є҆гда̀ на крⷭ҇тѣ̀ пригвозди́ша  беззако́ннїи гдⷭ҇а сла́вы, вопїѧ́ше къ ни̑мъ: чи́мъ ва́съ  ѡ҆скорби́хъ; и҆лѝ ѡ҆ че́мъ прогнѣ́вахъ; пре́жде менѐ  кто̀ ва́съ и҆зба́ви ѿ ско́рби; и҆ ны́нѣ что̀ мнѣ̀  воздаетѐ, ѕла̑ѧ за бл҃га̑ѧ; за сто́лпъ ѻ҆́гненный, на  крⷭ҇тѣ́ мѧ пригвозди́сте: за ѻ҆́блакъ, гро́бъ мнѣ̀  и҆скопа́сте: за ма́ннꙋ, же́лчь мнѣ̀ принесо́сте: за  во́дꙋ, ѻ҆́цтомъ мѧ̀ напои́сте. про́чее призовꙋ̀  ꙗ҆зы́ки, и҆ ті́и мѧ̀ просла́вѧтъ со ѻ҆ц҃е́мъ и҆ со  ст҃ы́мъ дх҃омъ. 
Сті́хъ: Да́ша въ снѣ́дь мою̀ же́лчь, и҆ въ жа́ждꙋ  мою̀ напои́ша мѧ̀ ѻ҆́цта. 
И҆ па́ки то́йже. 
Сла́ва, гла́съ ѕ҃: Дне́сь ви́ситъ на дре́вѣ,  и҆́же на вода́хъ зе́млю повѣ́сивый: вѣнце́мъ ѿ  те́рнїѧ ѡ҆блага́етсѧ, и҆́же а҆́гг҃лѡвъ цр҃ь: въ ло́жнꙋю  багрѧни́цꙋ ѡ҆блачи́тсѧ, ѡ҆дѣва́ѧй нб҃о ѻ҆́блаки:  заꙋше́нїе прїѧ́тъ, и҆́же во і҆ѻрда́нѣ свободи́вый  а҆да́ма: гвоздьмѝ пригвозди́сѧ жени́хъ цр҃ко́вный:  копїе́мъ прободе́сѧ сн҃ъ дв҃ыѧ. покланѧ́емсѧ стрⷭ҇те́мъ  твои̑мъ хрⷭ҇тѐ: покланѧ́емсѧ стрⷭ҇те́мъ твои̑мъ хрⷭ҇тѐ:  покланѧ́емсѧ стрⷭ҇те́мъ твои̑мъ хрⷭ҇тѐ: покажѝ на́мъ и҆  сла́вное твоѐ воскрⷭ҇нїе. 
И҆ ны́нѣ, то́йже. (л. ун҃ѳ ѡ҆б.) 
Прокі́менъ, гла́съ ѕ҃: Речѐ безꙋ́менъ въ се́рдцѣ  свое́мъ: нѣ́сть бг҃ъ. Сті́хъ: Нѣ́сть творѧ́й  бл҃госты́ню: 
Прⷪ҇ро́чества і҆еремі́ина чте́нїе. Гдⷭ҇и, скажи́  ми, и҆ оу҆разꙋмѣ́ю, тогда̀ ви́дѣхъ: И҆щѝ въ  четверто́къ вели́кїй на а҃-мъ часѣ̀, ли́стъ у҃л на ѡ҆б.  Коне́цъ же є҆ѧ̀: И҆ кого́ждо въ зе́млю свою̀. 
А҆пⷭ҇лъ ко є҆вре́ѡмъ, зача́ло тк҃д: 
Бра́тїе, и҆мꙋ́ще дерзнове́нїе входи́ти во ст҃а̑ѧ  кро́вїю і҆и҃съ хрⷭ҇то́вою, пꙋте́мъ но́вымъ и҆ живы́мъ,  Є҆го́же ѡ҆бнови́лъ є҆́сть на́мъ завѣ́сою, си́рѣчь  пло́тїю свое́ю: И҆ і҆ере́а вели́ка над̾ до́момъ бж҃їимъ:  Да пристꙋпа́емъ со и҆́стиннымъ се́рдцемъ во и҆звѣще́нїи  вѣ́ры, ѡ҆кропле́ни сєрдца̀ ѿ со́вѣсти лꙋка́выѧ, и҆  и҆змове́ни тѣлеса̀ водо́ю чи́стою. Да держи́мъ  и҆сповѣ́данїе оу҆пова́нїѧ неꙋкло́нное: вѣ́ренъ бо  є҆́сть ѡ҆бѣща́вый. И҆ да разꙋмѣва́емъ дрꙋ́гъ дрꙋ́га въ  поѡщре́нїи любвѐ, и҆ до́брыхъ дѣ́лъ: Не ѡ҆ставлѧ́юще  собра́нїѧ своегѡ̀, ꙗ҆́коже є҆́сть нѣ̑кимъ ѻ҆бы́чай,  но [дрꙋ́гъ дрꙋ́га] подвиза́юще: и҆ толи́кѡ па́че,  є҆ли́кѡ ви́дите приближа́ющсѧ де́нь [сꙋ́дный]. Во́лею бо  согрѣша́ющымъ на́мъ по прїѧ́тїи ра́зꙋма и҆́стины, ктомꙋ̀  ѡ҆ грѣсѣ́хъ не ѡ҆брѣта́етсѧ же́ртва. Стра́шно же  нѣ́кое ча́ѧнїе сꙋда̀, и҆ ѻ҆гнѧ̀ ре́вность, поѧ́сти  хотѧ́щагѡ сопроти̑вныѧ. Ѿве́рглсѧ кто̀ зако́на  мѡѷсе́ова, без̾ милосе́рдїѧ при двою̀ и҆лѝ трїе́хъ  свидѣ́телехъ оу҆мира́етъ: Коли́кѡ, мнитѐ, го́ршїѧ  сподо́битсѧ мꙋ́ки, и҆́же сн҃а бж҃їѧ попра́вый, и҆ кро́вь  завѣ́тнꙋю скве́рнꙋ возмни́въ, въ не́йже ѡ҆ст҃и́сѧ, и҆  дх҃а бл҃года́ти оу҆кори́вый; Вѣ́мы бо ре́кшаго: мнѣ̀  ѿмще́нїе, а҆́зъ возда́мъ, глаго́летъ гдⷭ҇ь. и҆ па́ки:  ꙗ҆́кѡ сꙋ́дитъ гдⷭ҇ь лю́демъ свои̑мъ. Стра́шно є҆́сть  є҆́же впа́сти въ рꙋ́цѣ бг҃а жива́гѡ. (л. у҃ѯ) 
Є҆ѵⷢ҇лїе ѿ і҆ѡа́нна, зача́ло н҃ѳ, ѯ҃, ѯ҃а:  Во вре́мѧ ѻ҆́но, ведо́ша і҆и҃са ѿ каїа́фы въ  претѡ́ръ: Коне́цъ: Воззрѧ́тъ на́нь, є҆го́же  прободо́ша. Та́же предлага́етсѧ чте́нїе: Сло́во  крⷭ҇тное. Та́же, Не преда́ждь на́съ до конца̀:  Трист҃о́е. По Ѻ҆́ч҃е на́шъ: Конда́къ, На́съ  ра́ди распѧ́таго: Гдⷭ҇и поми́лꙋй, м҃. Мл҃тва:  И҆́же на всѧ́кое вре́мѧ: Гдⷭ҇и поми́лꙋй, три́жды.  Сла́ва, и҆ ны́нѣ, Чⷭ҇тнѣ́йшꙋю херꙋві̑мъ:  И҆́менемъ гдⷭ҇нимъ бл҃гословѝ ѻ҆́тче. І҆ере́й:  Бж҃е оу҆ще́дри ны̀: 
И҆ мл҃тва: 
Влⷣко гдⷭ҇и і҆и҃се хрⷭ҇тѐ бж҃е на́шъ,  долготерпѣ́вый ѡ҆ на́шихъ согрѣше́нїихъ, и҆ да́же до  ны́нѣшнѧгѡ часа̀ приведы́й на́съ, во́ньже на  животворѧ́щемъ дре́вѣ ви́сѧ, бл҃горазꙋ́мномꙋ  разбо́йникꙋ, и҆́же въ ра́й пꙋтесотвори́лъ є҆сѝ вхо́дъ,  и҆ сме́ртїю сме́рть разрꙋши́лъ є҆сѝ, ѡ҆чи́сти на́съ  грѣ́шныхъ, и҆ недосто́йныхъ ра̑бъ твои́хъ: согрѣши́хомъ  бо и҆ беззако́нновахомъ, и҆ нѣ́смы досто́йни возвестѝ  ѻ҆чеса̀ на̑ша, и҆ воззрѣ́ти на высотꙋ̀ нбⷭ҇нꙋю, занѐ  ѡ҆ста́вихомъ пꙋ́ть пра́вды твоеѧ̀, и҆ ходи́хомъ въ  во́лѧхъ серде́цъ на́шихъ. но мо́лимъ твою̀ безмѣ́рнꙋю  бл҃гость, пощадѝ на́съ гдⷭ҇и, по мно́жествꙋ млⷭ҇ти  твоеѧ̀, и҆ сп҃сѝ на́съ и҆́мене твоегѡ̀ ра́ди ст҃а́гѡ,  ꙗ҆́кѡ и҆счезо́ша въ сꙋетѣ̀ дні́е на́ши. и҆змѝ на́съ  и҆з̾ рꙋкѝ сопроти́внагѡ, и҆ ѡ҆ста́ви на́мъ грѣхѝ  на́шѧ, и҆ оу҆мертвѝ плотско́е на́ше мꙋдрова́нїе, да  ве́тхагѡ ѿложи́вше человѣ́ка, въ но́ваго ѡ҆блеце́мсѧ,  и҆ тебѣ̀ поживе́мъ на́шемꙋ влⷣцѣ и҆ бл҃годѣ́телю: и҆  та́кѡ твои̑мъ послѣ́дꙋюще повелѣ́нїємъ, въ вѣ́чный  поко́й дости́гнемъ, и҆дѣ́же є҆́сть всѣ́хъ веселѧ́щихсѧ  жили́ще. ты́ бо є҆сѝ вои́стиннꙋ и҆́стинное весе́лїе, и҆  ра́дость лю́бѧщихъ тѧ̀ хрⷭ҇тѐ бж҃е на́шъ, и҆ тебѣ̀  сла́вꙋ возсыла́емъ, со безнача́льнымъ твои́мъ ѻ҆ц҃е́мъ,  и҆ прест҃ы́мъ, и҆ бл҃ги́мъ, и҆ (л. у҃ѯ ѡ҆б.)  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ, а҆ми́нь. 
Та́же бл҃жє́нны ско́рѡ: Во црⷭ҇твїи твое́мъ  є҆гда̀ прїи́деши: Сла́ва, и҆ ны́нѣ: Помѧнѝ на́съ  гдⷭ҇и: Ли́къ нбⷭ҇ный: Сла́ва: Ли́къ ст҃ы́хъ  а҆́гг҃лъ: И҆ ны́нѣ: Вѣ́рꙋю во є҆ди́наго бг҃а:  Ѡ҆сла́би, ѡ҆ста́ви: Посе́мъ, Ѻ҆́ч҃е на́шъ: И҆  конда́къ: На́съ ра́ди распѧ́таго: Гдⷭ҇и поми́лꙋй,  м҃. И҆ мл҃тва: Всест҃а́ѧ трⷪ҇це: Та́же, Бꙋ́ди  и҆́мѧ гдⷭ҇не: три́жды. Сла́ва, и҆ ны́нѣ:  Бл҃гословлю̀ гдⷭ҇а на всѧ́кое вре́мѧ: И҆ ѿпꙋ́стъ. 
[зрѝ] Подоба́етъ же и҆ сїѐ вѣ́дати, ꙗ҆́кѡ  прїѧ́хомъ въ палесті́нѣ, въ се́й ст҃ы́й де́нь вели́кагѡ  пѧтка̀, не твори́ти преждеѡсщ҃е́ннꙋю, нижѐ па́ки  соверше́ннꙋю лїтꙋргі́ю, но нижѐ трапе́зꙋ поставлѧ́емъ,  нижѐ ꙗ҆ди́мъ въ се́й де́нь распѧ́тїѧ. А҆́ще же кто̀  бꙋ́детъ многоне́мощенъ, и҆лѝ престарѣ́лсѧ, и҆ не могі́й  пребы́ти по́стенъ, дае́тсѧ є҆мꙋ̀ хлѣ́бъ и҆ вода̀, по  захожде́нїи со́лнца. Си́це бо прїѧ́хомъ ѿ ст҃ы́хъ  за́повѣдей ст҃ы́хъ а҆пⷭ҇лъ, не ꙗ҆́сти въ вели́кїй  пѧто́къ. гдⷭ҇не бо сло́во, є҆́же речѐ къ фарїсе́ѡмъ  гдⷭ҇ь: ꙗ҆́кѡ є҆гда̀ ѿи́метсѧ ѿ ни́хъ жени́хъ,  тогда̀ постѧ́тсѧ въ ты̑ѧ дни̑. здѣ̀ бл҃же́ннѣйшїи  а҆пⷭ҇ли воспрїѧ́ша, и҆ сїѐ ѡ҆брѧ́щеши во а҆пⷭ҇льскихъ  преда́нїихъ. внима́тельнѡ сїѧ̑ проходѧ̀. Но и҆  пра́вильное посла́нїе ст҃ѣ́йшагѡ а҆рхїепⷭ҇кпа  а҆леѯандрі́йскагѡ дїонѵ́сїа, ꙗ҆́вѣ сїѐ  предпоставлѧ́етъ. 
Во ст҃ы́й и҆ вели́кїй пѧто́къ ве́чера, 
ѡ҆ десѧ́томъ часѣ̀ днѐ кле́плетъ. И҆  бл҃гослови́вшꙋ сщ҃е́нникꙋ, начина́ющꙋсѧ свѣти́льничномꙋ,  на Гдⷭ҇и воззва́хъ, поста́вимъ стїхѡ́въ ѕ҃: и҆ пое́мъ  стїхи̑ры самогла́сны. 
Гла́съ а҃: Всѧ̀ тва́рь и҆змѣнѧ́шесѧ стра́хомъ,  зрѧ́щи тѧ̀ на крⷭ҇тѣ̀ ви́сима хрⷭ҇тѐ: со́лнце  ѡ҆мрача́шесѧ, и҆ (л. уѯ҃а) землѝ ѡ҆снова̑нїѧ  сотрѧса́хꙋсѧ, всѧ̑ сострада́хꙋ созда́вшемꙋ всѧ̑. во́лею  на́съ ра́ди претерпѣ́вый, гдⷭ҇и сла́ва тебѣ̀.  Два́жды. 
Гла́съ в҃: Лю́дїе ѕлочести́вїи и҆ беззако́ннїи,  вскꙋ́ю поꙋча́ютсѧ тщє́тнымъ; вскꙋ́ю живота̀ всѣ́хъ на  сме́рть ѡ҆сꙋди́ша; ве́лїе чꙋ́до, ꙗ҆́кѡ созда́тель мі́ра  въ рꙋ́ки беззако́нныхъ предае́тсѧ, и҆ на дре́во  возвыша́етсѧ чл҃вѣколю́бецъ, да ꙗ҆̀же во а҆́дѣ  ю҆́зники свободи́тъ, зовꙋ́щыѧ: долготерпѣли́ве гдⷭ҇и,  сла́ва тебѣ̀. 
Дне́сь зрѧ́щи тѧ̀ непоро́чнаѧ дв҃а, на крⷭ҇тѣ̀  сло́ве возвыша́ема, рыда́ющи мт҃рнею оу҆тро́бою,  оу҆ѧзвлѧ́шесѧ се́рдцемъ го́рцѣ, и҆ стенѧ́щи  болѣ́зненнѡ и҆з̾ глꙋбины̀ дꙋшѝ, лицѐ со власы̀  терза́ющи. тѣ́мже и҆ пе́рси бїю́щи взыва́ше жа́лостнѡ:  оу҆вы̀ мнѣ̀, бж҃е́ственное ча́до! оу҆вы̀ мнѣ̀,  свѣ́те мі́ра, что̀ заше́лъ є҆сѝ ѿ ѻ҆́чїю моє́ю,  а҆́гнче бж҃їй; тѣ́мже вѡ́инства безпло́тныхъ, тре́петомъ  содержи́ми бѧ́хꙋ, глаго́люще: непостижи́ме гдⷭ҇и, сла́ва  тебѣ̀. 
На дре́вѣ ви́дѧщи ви́сима хрⷭ҇тѐ, тебѐ всѣ́хъ  зижди́телѧ и҆ бг҃а, безсѣ́меннѡ ро́ждшаѧ тѧ̀ вопїѧ́ше  го́рькѡ: сн҃е мо́й, гдѣ̀ добро́та за́йде зра́ка твоегѡ̀;  не терплю̀ зрѣ́ти тѧ̀ непра́веднѡ распина́ема. потщи́сѧ  оу҆̀бо воста́ни, ꙗ҆́кѡ да ви́жꙋ и҆ а҆́зъ твоѐ и҆з̾  ме́ртвыхъ тридне́вное воскрⷭ҇нїе. 
Гла́съ ѕ҃: Дне́сь влⷣка тва́ри предстои́тъ  пїла́тꙋ, и҆ крⷭ҇тꙋ̀ предае́тсѧ зижди́тель всѣ́хъ, ꙗ҆́кѡ  а҆́гнецъ приводи́мь свое́ю во́лею: гвоздьмѝ  пригвожда́етсѧ, и҆ въ рє́бра пробода́етсѧ, и҆ гꙋ́бою  напоѧ́етсѧ ма́ннꙋ ѡ҆дожди́вый, по лани́тѣ заꙋша́етсѧ  и҆зба́витель мі́ра, и҆ ѿ свои́хъ ра̑бъ порꙋга́етсѧ  созда́тель всѣ́хъ. ѽ влⷣчнѧгѡ чл҃вѣколю́бїѧ! ѡ҆  распина́ющихъ молѧ́ше своего̀ ѻ҆ц҃а̀, глаго́лѧ: (л.  уѯ҃а ѡ҆б.) ѻ҆́ч҃е, ѡ҆ста́ви и҆̀мъ грѣ́хъ се́й: не  вѣ́дѧтъ бо беззако́ннїи, что̀ непра́ведное содѣва́ютъ. 
Сла́ва, гла́съ то́йже: Ѽ ка́кѡ беззако́нное  со́нмище, цр҃ѧ̀ тва́ри ѡ҆сꙋдѝ на сме́рть, не  оу҆стыдѣ́всѧ бл҃годѣѧ́нїѧ, ꙗ҆̀же воспомина́ѧ  пред̾ꙋтвержда́ше, глаго́лѧ къ ни̑мъ: лю́дїе моѝ, что̀  сотвори́хъ ва́мъ; не чꙋде́съ ли и҆спо́лнихъ і҆ꙋде́ю; не  мертвецы́ ли воскр҃си́хъ є҆ди́нѣмъ сло́вомъ; не всѧ́кꙋю  ли болѣ́знь и҆сцѣли́хъ и҆ недꙋ́гъ; что̀ оу҆́бѡ мѝ  воздаетѐ; вскꙋ́ю не по́мните мѧ̀; за и҆сцѣлє́нїѧ ра̑ны  мнѣ̀ наложи́вше, за живо́тъ оу҆мерщвлѧ́юще, вѣ́шающе  на дре́вѣ, ꙗ҆́кѡ ѕлодѣ́ѧ, бл҃годѣ́телѧ: ꙗ҆́кѡ  беззако́нна, законода́вца: ꙗ҆́кѡ ѡ҆сꙋжде́нна, всѣ́хъ  цр҃ѧ̀. долготерпѣли́ве гдⷭ҇и, сла́ва тебѣ̀. 
И҆ ны́нѣ, гла́съ то́йже: Стра́шное и҆ пресла́вное  та́инство дне́сь дѣ́йствꙋемо зри́тсѧ: неѡсѧза́емый  оу҆держава́етсѧ: вѧ́жетсѧ, разрѣша́ѧй а҆да́ма ѿ  клѧ́твы: и҆спытꙋ́ѧй сердца̀ и҆ оу҆трѡ́бы, непра́веднѡ  и҆спытꙋ́етсѧ: въ темни́цѣ затворѧ́етсѧ, и҆́же бе́зднꙋ  затвори́вый: пїла́тꙋ предстои́тъ, є҆мꙋ́же тре́петомъ  предстоѧ́тъ нбⷭ҇ныѧ си̑лы: заꙋша́етсѧ рꙋко́ю созда́нїѧ  созда́тель: на дре́во ѡ҆сꙋжда́етсѧ, сꙋдѧ́й живы̑мъ и҆  мє́ртвымъ: во гро́бѣ заключа́етсѧ разори́тель а҆́да.  и҆́же всѧ̑ терпѧ́й милосе́рднѡ, и҆ всѣ́хъ сп҃сы́й ѿ  клѧ́твы, неѕло́биве гдⷭ҇и, сла́ва тебѣ̀. 
Вхо́дъ со є҆ѵⷢ҇лїемъ. Свѣ́те ти́хїй:  Прокі́менъ, гла́съ д҃: Раздѣли́ша ри̑зы моѧ̑ себѣ̀,  и҆ ѡ҆ ѡ҆де́жди мое́й мета́ша жре́бїй. Сті́хъ: Бж҃е  бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ; 
И҆схо́да чте́нїе. [Глава̀ л҃г, ст. а҃і-к҃г]. 
Глаго́ла гдⷭ҇ь къ мѡѷсе́ю лице́мъ къ лицꙋ̀,  ꙗ҆́коже а҆́ще бы кто̀ возглаго́лалъ къ своемꙋ̀ дрꙋ́гꙋ,  и҆ ѿпꙋща́шесѧ въ по́лкъ: слꙋга́ же і҆исꙋ́съ сы́нъ  наѵи́нъ, (л. уѯ҃в) ю҆́ноша не и҆схожда́ше и҆з̾  ски́нїи. И҆ речѐ мѡѷсе́й ко гдⷭ҇ꙋ: сѐ ты̀ мнѣ̀  глаго́леши, и҆зведѝ лю́ди сїѧ̑, ты́ же не ꙗ҆ви́лъ мѝ  є҆сѝ, кого̀ по́слеши со мно́ю. ты́ же мнѣ̀ ре́клъ  є҆сѝ: вѣ́мъ тѧ̀ па́че всѣ́хъ, и҆ бл҃года́ть и҆́маши  оу҆ менѐ. А҆́ще оу҆̀бо ѡ҆брѣто́хъ бл҃года́ть пред̾  тобо́ю, ꙗ҆ви́ ми тебѐ сама́го, да разꙋ́мнѡ ви́ждꙋ тѧ̀:  ꙗ҆́кѡ да ѡ҆брѣ́тъ бꙋ́дꙋ бл҃года́ть пред̾ тобо́ю, и҆ да  позна́ю, ꙗ҆́кѡ лю́дїе твоѝ ꙗ҆зы́къ вели́къ се́й. И҆  глаго́ла [є҆мꙋ̀ гдⷭ҇ь] а҆́зъ са́мъ пред̾идꙋ̀ пред̾  тобо́ю, и҆ оу҆поко́ю тѧ̀. И҆ речѐ къ немꙋ̀ мѡѷсе́й:  а҆́ще са́мъ ты̀ не и҆́деши съ на́ми, да не и҆зведе́ши мѧ̀  ѿсю́дꙋ. И҆ ка́кѡ вѣ́домо бꙋ́детъ вои́стиннꙋ, ꙗ҆́кѡ  ѡ҆брѣто́хъ бл҃года́ть оу҆ тебѐ, а҆́зъ же и҆ лю́дїе  твоѝ, то́чїю и҆дꙋ́щꙋ тѝ съ на́ми; и҆ просла́вленъ  бꙋ́дꙋ, а҆́зъ же и҆ лю́дїе твоѝ, па́че всѣ́хъ ꙗ҆зы̑къ,  є҆ли́цы сꙋ́ть на землѝ; Рече́ же гдⷭ҇ь къ мѡѷсе́ю: и҆  сїѐ тебѣ̀ сло́во, є҆́же ре́клъ є҆сѝ, сотворю̀:  ѡ҆брѣ́лъ бо є҆сѝ бл҃года́ть предо мно́ю, и҆ вѣ́мъ тѧ̀  па́че всѣ́хъ. И҆ глаго́ла мѡѷсе́й: покажи́ ми сла́вꙋ  твою̀. И҆ речѐ [гдⷭ҇ь къ мѡѷсе́ю]: а҆́зъ пред̾идꙋ̀  пред̾ тобо́ю сла́вою мое́ю, и҆ воззовꙋ̀ ѡ҆ и҆́мени  мое́мъ, гдⷭ҇ь пред̾ тобо́ю: и҆ поми́лꙋю, є҆го́же а҆́ще  ми́лꙋю: и҆ оу҆ще́дрю, є҆го́же а҆́ще ще́дрю. И҆ речѐ:  не возмо́жеши ви́дѣти лица̀ моегѡ̀, не бо̀ оу҆́зритъ  человѣ́къ лицѐ моѐ, и҆ жи́въ бꙋ́детъ. И҆ речѐ гдⷭ҇ь:  сѐ мѣ́сто оу҆ менѐ, и҆ ста́неши на ка́мени. Є҆гда́  же пре́йдетъ сла́ва моѧ̀, и҆ положꙋ́ тѧ въ разсѣ́линѣ  ка́мене, и҆ покры́ю рꙋко́ю мое́ю над̾ тобо́ю, до́ндеже  мимоидꙋ̀. И҆ ѿимꙋ̀ рꙋ́кꙋ мою̀, и҆ тогда̀ оу҆́зриши  за̑днѧѧ моѧ̑: лице́ же моѐ не ꙗ҆ви́тсѧ тебѣ̀. 
Прокі́менъ, гла́съ д҃: Сꙋдѝ гдⷭ҇ь ѡ҆би́дѧщыѧ мѧ̀,  поборѝ борю́щыѧ мѧ̀. Сті́хъ: Прїимѝ ѻ҆рꙋ́жїе и҆  щи́тъ, и҆ воста́ни въ по́мощь мою̀. (л. уѯ҃в ѡ҆б.) 
І҆́ѡва чте́нїе. [Глава̀ м҃в, ст. в҃і-к҃.] 
Гдⷭ҇ь бл҃гословѝ послѣ̑днѧѧ і҆́ѡвлѧ, не́же  прє́жнѧѧ: бѧ́хꙋ же ско́ти є҆гѡ̀, ѻ҆ве́цъ  четырена́десѧть ты́сѧщъ, вельблю́дѡвъ ше́сть ты́сѧщъ,  сꙋпрꙋ̑гъ волѡ́въ ты́сѧща, ѻ҆сли́цъ ста́дныхъ ты́сѧща.  Роди́ша же сѧ є҆мꙋ̀ сы́нове се́дмь, и҆ дщє́ри трѝ. И҆  наречѐ пе́рвꙋю оу҆́бѡ, де́нь: вторꙋ́ю же кассі́ю:  тре́тїю же, а҆малѳе́евъ ро́гъ. И҆ не ѡ҆брѣто́шасѧ  подо́бнїи въ лѣ́потѣ дще́ремъ і҆́ѡвлєвымъ въ  поднбⷭ҇нѣй: даде́ же и҆̀мъ ѻ҆те́цъ наслѣ́дїе въ  бра́тїи и҆́хъ. Поживе́ же і҆́ѡвъ по ꙗ҆́звѣ лѣ́тъ сто̀  се́дмьдесѧтъ: всѣ́хъ же лѣ́тъ поживѐ двѣ́сти  четы́редесѧть ѻ҆́смь. и҆ ви́дѣ і҆́ѡвъ сы́ны своѧ̑, и҆  сы́ны сынѡ́въ свои́хъ, да́же до четве́ртагѡ ро́да: И҆  сконча́сѧ і҆́ѡвъ ста́ръ, и҆ и҆спо́лнь дне́й. пи́сано же  є҆́сть па́ки, воста́ти є҆мꙋ̀, съ ни́миже гдⷭ҇ь  возста́витъ и҆̀: та́кѡ толкꙋ́етсѧ ѿ сѵ́рскїѧ кни́ги. Въ  землѝ оу҆́бѡ живы́й а҆ѵсїтїді́йстѣй, на предѣ́лѣхъ  і҆дꙋме́и и҆ а҆раві́и: пре́жде же бѧ́ше и҆́мѧ є҆мꙋ̀  і҆ѡва́въ. Взе́мъ же женꙋ̀ а҆ра́влѧныню, родѝ сы́на,  є҆мꙋ́же и҆́мѧ є҆ннѡ́нъ. Бѣ́ же то́й ѻ҆тца̀ оу҆́бѡ  заре́ѳа, и҆са́ѵовыхъ сынѡ́въ сы́нъ, ма́тере же восо́рры,  ꙗ҆́коже бы́ти є҆мꙋ̀ пѧ́томꙋ ѿ а҆враа́ма. 
Прⷪ҇ро́чества и҆са́їина чте́нїе. [Глава̀ н҃в, ст.  г҃і- є҃і, глава̀ н҃г, ст. а҃-в҃і, глава̀ н҃д, ст.  а҃.] 
Та́кѡ глаго́летъ гдⷭ҇ь: сѐ оу҆разꙋмѣ́етъ  ѻ҆́трокъ мо́й, и҆ вознесе́тсѧ и҆ просла́витсѧ ѕѣлѡ̀.  Ꙗ҆́коже оу҆жа́снꙋтсѧ ѡ҆ тебѣ̀ мно́зи, та́кѡ  ѡ҆безсла́витсѧ ѿ человѣ̑къ ви́дъ тво́й, и҆ сла́ва  твоѧ̀ ѿ сынѡ́въ человѣ́ческихъ. Та́кѡ оу҆дивѧ́тсѧ  ꙗ҆зы́цы мно́зи ѡ҆ не́мъ, и҆ заградѧ́тъ ца́рїе оу҆ста̀  своѧ̑. ꙗ҆́кѡ и҆̀мже не возвѣсти́сѧ ѡ҆ не́мъ,  оу҆́зрѧтъ, и҆ и҆̀же не слы́шаша, оу҆разꙋмѣ́ютъ. Гдⷭ҇и,  кто̀ вѣ́рова слꙋ́хꙋ на́шемꙋ; и҆ мы́шца (л. уѯ҃г)  гдⷭ҇нѧ комꙋ̀ ѿкры́сѧ; Возвѣсти́хомъ, ꙗ҆́кѡ ѻ҆троча̀  пред̾ ни́мъ, ꙗ҆́кѡ ко́рень въ землѝ жа́ждꙋщей, нѣ́сть  ви́да є҆мꙋ̀, нижѐ сла́вы: и҆ ви́дѣхомъ є҆го̀, и҆ не  и҆мѧ́ше ви́да, ни добро́ты: Но ви́дъ є҆гѡ̀ безче́стенъ,  оу҆ма́ленъ па́че всѣ́хъ сынѡ́въ человѣ́ческихъ:  человѣ́къ въ ꙗ҆́звѣ сы́й, и҆ вѣ́дый терпѣ́ти  болѣ́знь, ꙗ҆́кѡ ѿврати́сѧ лицѐ є҆гѡ̀, безче́стно  бы́сть и҆ не вмѣни́сѧ. Се́й грѣхѝ на́шѧ но́ситъ, и҆ ѡ҆  на́съ болѣ́знꙋетъ, и҆ мы̀ вмѣни́хомъ є҆го̀ бы́ти въ  трꙋдѣ̀, и҆ въ ꙗ҆́звѣ ѿ бг҃а, и҆ во ѡ҆ѕлобле́нїи.  То́й же ꙗ҆́звенъ бы́сть за грѣхѝ на́шѧ, и҆ мꙋ́ченъ  бы́сть за беззакѡ́нїѧ на́шѧ, наказа́нїе ми́ра на́шегѡ на  не́мъ, ꙗ҆́звою є҆гѡ̀ мы̀ и҆сцѣлѣ́хомъ. Всѝ ꙗ҆́кѡ  ѻ҆́вцы заблꙋди́хомъ: человѣ́къ ѿ пꙋтѝ своегѡ̀  заблꙋдѝ, и҆ гдⷭ҇ь предадѐ є҆го̀ грѣ̑хъ ра́ди на́шихъ.  И҆ то́й, занѐ ѡ҆ѕло́бленъ бы́сть, не ѿверза́етъ  оу҆́стъ свои́хъ: ꙗ҆́кѡ ѻ҆вча̀ на заколе́нїе веде́сѧ,  и҆ ꙗ҆́кѡ а҆́гнецъ пред̾ стригꙋ́щимъ є҆го̀ безгла́сенъ,  та́кѡ не ѿверза́етъ оу҆́стъ свои́хъ. Во смире́нїи  є҆гѡ̀ сꙋ́дъ є҆гѡ̀ взѧ́тсѧ, ро́дъ же є҆гѡ̀ кто̀  и҆сповѣ́сть; ꙗ҆́кѡ взе́млетсѧ ѿ землѝ живо́тъ  є҆гѡ̀, ра́ди беззако́нїй люде́й мои́хъ веде́сѧ на  сме́рть. И҆ да́мъ лꙋка̑выѧ вмѣ́стѡ погребе́нїѧ є҆гѡ̀.  и҆ бога̑тыѧ вмѣ́стѡ сме́рти є҆гѡ̀: ꙗ҆́кѡ беззако́нїѧ  не сотворѝ, нижѐ ѡ҆брѣ́тесѧ ле́сть во оу҆стѣ́хъ  є҆гѡ̀. И҆ гдⷭ҇ь хо́щетъ ѡ҆чи́стити є҆го̀ ѿ ꙗ҆́звы:  а҆́ще да́стсѧ ѡ҆ грѣсѣ̀, дꙋша̀ ва́ша оу҆́зритъ сѣ́мѧ  долгоживо́тное. И҆ хо́щетъ гдⷭ҇ь рꙋко́ю свое́ю ѿѧ́ти  болѣ́знь ѿ дꙋшѝ є҆гѡ̀, ꙗ҆ви́ти є҆мꙋ̀ свѣ́тъ, и҆  созда́ти ра́зꙋмомъ, ѡ҆правда́ти првⷣнаго бл҃гослꙋжа́ща  мнѡ́гимъ, и҆ грѣхѝ и҆́хъ то́й понесе́тъ. Сегѡ̀ ра́ди  то́й наслѣ́дитъ мно́гихъ, и҆ крѣ́пкихъ раздѣли́тъ  коры̑сти: занѐ предана̀ бы́сть на сме́рть дꙋша̀ є҆гѡ̀,  и҆ со (л. уѯ҃г ѡ҆б.) беззако́нными вмѣни́сѧ, и҆ то́й  грѣхѝ мно́гихъ вознесѐ, и҆ за беззакѡ́нїѧ и҆́хъ  пре́данъ бы́сть. Возвесели́сѧ непло́ды неражда́ющаѧ,  возгласѝ и҆ возопі́й нечревоболѣ́вшаѧ, ꙗ҆́кѡ мнѡ́га  ча̑да пꙋсты́ѧ па́че, не́жели и҆мꙋ́щїѧ мꙋ́жа. 
Прокі́менъ а҆пⷭ҇ла, гла́съ ѕ҃: Положи́ша мѧ̀ въ  ро́вѣ преиспо́днѣмъ, въ те́мныхъ и҆ сѣ́ни сме́ртнѣй.  Сті́хъ: Гдⷭ҇и бж҃е сп҃се́нїѧ моегѡ̀, во днѝ  воззва́хъ и҆ въ нощѝ пред̾ тобо́ю. А҆пⷭ҇лъ къ  корі́нѳѧнѡмъ, зача́ло рк҃є: Бра́тїе, сло́во крⷭ҇тное:  Коне́цъ: И҆ сего̀ ра́спѧта. А҆ллилꙋ́їа, гла́съ а҃:  Сп҃си́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀.  Сті́хъ: Поноше́нїе ча́ѧше дꙋша̀ моѧ̀ и҆ стра́сть.  Сті́хъ: Да помрача́тсѧ ѻ҆́чи и҆́хъ, є҆́же не  ви́дѣти. Є҆ѵⷢ҇лїе ѿ матѳе́а, зача́ло р҃і: Во  вре́мѧ ѻ҆́но, совѣ́тъ сотвори́ша всѝ а҆рхїере́є:  Коне́цъ: Прѧ́мѡ гро́ба. Та́же, ѻ҆бы́чнаѧ  є҆ктенїа̀: Рце́мъ всѝ ѿ всеѧ̀ дꙋшѝ: И҆ пото́мъ,  Сподо́би гдⷭ҇и: И҆спо́лнимъ вече́рнюю мл҃твꙋ: И҆  прѡ́чаѧ. И҆ по возгла́сѣ пое́мъ ѿ стїхо́вныхъ стїхи́ръ  подо́бны д҃. 
Гла́съ в҃: Є҆гда̀ ѿ дре́ва тѧ̀ мє́ртва,  а҆рїмаѳе́й снѧ́тъ всѣ́хъ живота̀, смѵ́рною и҆  плащани́цею тѧ̀ хрⷭ҇тѐ ѡ҆бви́въ, и҆ любо́вїю  подвиза́шесѧ, се́рдцемъ и҆ оу҆стна́ми тѣ́ло нетлѣ́нное  твоѐ ѡ҆блобыза́ти. ѻ҆ба́че ѡ҆держи́мь стра́хомъ,  ра́дꙋѧсѧ вопїѧ́ше тѝ: сла́ва снизхожде́нїю твоемꙋ̀,  чл҃вѣколю́бче. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Є҆гда̀ во гро́бѣ но́вѣ за всѣ́хъ положи́лсѧ  є҆сѝ, и҆зба́вителю всѣ́хъ, а҆́дъ всесмѣхли́вый  ви́дѣвъ тѧ̀ оу҆жасе́сѧ, верєѝ сокрꙋши́шасѧ,  сломи́шасѧ врата̀, гро́би ѿверзо́шасѧ, ме́ртвїи  воста́ша. тогда̀ а҆да́мъ бл҃года́рственнѡ ра́дꙋѧсѧ  вопїѧ́ше тебѣ̀: сла́ва снизхожде́нїю твоемꙋ̀,  чл҃вѣколю́бче. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Є҆гда̀ во гро́бѣ пло́тски хотѧ̀ заключи́лсѧ  є҆сѝ, и҆́же є҆стество́мъ бж҃ества̀ пребыва́ѧй  неѡпи́санный, и҆ неѡпредѣле́нный, сме́рти заключи́лъ  є҆сѝ сокрѡ́вища, и҆ а҆́дѡва (л. уѯ҃д) всѧ̑  и҆стощи́лъ є҆сѝ хрⷭ҇тѐ ца̑рствїѧ: тогда̀ и҆ сꙋббѡ́тꙋ  сїю̀ бж҃е́ственнагѡ бл҃гослове́нїѧ и҆ сла́вы, и҆ твоеѧ̀  свѣ́тлости сподо́билъ є҆сѝ. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Є҆гда̀ си̑лы зрѧ́хꙋ тѧ̀ хрⷭ҇тѐ, ꙗ҆́кѡ  преле́стника ѿ беззако́нныхъ ѡ҆клевета́ема,  оу҆жаса́хꙋсѧ неизглаго́ланномꙋ долготерпѣ́нїю твоемꙋ̀,  и҆ ка́мень гро́ба рꙋка́ми запеча́танный, и҆́миже твоѧ̑  нетлѣ̑ннаѧ ре́бра прободо́ша. ѻ҆ба́че на́шемꙋ сп҃се́нїю  ра́дꙋющесѧ вопїѧ́хꙋ тѝ: сла́ва снизхожде́нїю твоемꙋ̀,  чл҃вѣколю́бче. 
Сла́ва, и҆ ны́нѣ, гла́съ є҃: Тебѐ ѡ҆дѣ́ющагосѧ  свѣ́томъ ꙗ҆́кѡ ри́зою сне́мъ і҆ѡ́сифъ съ дре́ва съ  нїкоди́момъ, и҆ ви́дѣвъ ме́ртва на́га непогребе́на,  бл҃госе́рдный пла́чь воспрїи́мъ, рыда́ѧ глаго́лаше:  оу҆вы̀ мнѣ̀ сладча́йшїй і҆и҃се, є҆го́же вма́лѣ  со́лнце на крⷭ҇тѣ̀ ви́сима оу҆зрѣ́вшее мра́комъ  ѡ҆блага́шесѧ, и҆ землѧ̀ стра́хомъ колеба́шесѧ, и҆  раздира́шесѧ цр҃ко́внаѧ завѣ́са: но сѐ ны́нѣ ви́жꙋ  тѧ̀, менѐ ра́ди во́лею под̾е́мша сме́рть. ка́кѡ  погребꙋ́ тѧ бж҃е мо́й, и҆лѝ како́ю плащани́цею ѡ҆бвїю̀;  ко́има ли рꙋка́ма прикоснꙋ́сѧ нетлѣ́нномꙋ твоемꙋ̀  тѣ́лꙋ; и҆лѝ кі̑ѧ пѣ̑сни воспою̀ твоемꙋ̀ и҆схо́дꙋ  ще́дре, велича́ю стрⷭ҇ти твоѧ̑, пѣсносло́влю и҆  погребе́нїе твоѐ со воскрⷭ҇нїемъ, зовы́й: гдⷭ҇и сла́ва  тебѣ̀. 
Та́же, Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: 
Тропа́рь, гла́съ в҃: Бл҃гоѡбра́зный і҆ѡ́сифъ съ  дре́ва сне́мъ пречⷭ҇тое тѣ́ло твоѐ, плащани́цею чи́стою  ѡ҆бви́въ, и҆ вонѧ́ми во гро́бѣ но́вѣ покры́въ положѝ. 
Дрꙋгі́й тропа́рь: Мѷроно́сицамъ жена́мъ при  гро́бѣ предста́въ а҆́гг҃лъ вопїѧ́ше: мѵ̑ра мє́ртвымъ  сꙋ́ть прили́чна, хрⷭ҇то́съ же и҆стлѣ́нїѧ ꙗ҆ви́сѧ  чꙋ́ждь. 
Премꙋ́дростъ, и҆ ѿпꙋ́стъ. 


(л. уѯ҃д ѡ҆б.) 
Повече́рїе же пое́мъ въ ке́ллїахъ, 
на не́мже пое́мъ канѡ́нъ, ѡ҆ распѧ́тїи гдⷭ҇ни, и҆ на  пла́чь прест҃ы́ѧ бцⷣы: і҆рмо́съ по два́жды, тропарѝ на  д҃. Послѣди́ же і҆рмо́съ ѻ҆́ба ли̑ка вкꙋ́пѣ. Творе́нїе  сѷмеѡ́на логоѳе́та. Гла́съ ѕ҃: 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль  по бе́зднѣ стопа́ми, гони́телѧ фараѡ́на ви́дѧ  потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше. 
Запѣ́въ: Сла́ва тебѣ̀ бж҃е на́шъ, сла́ва тебѣ̀. 
Ѡ҆бѣ́шена ꙗ҆́кѡ ви́дѣ на крⷭ҇тѣ̀, сн҃а и҆  гдⷭ҇а, дв҃аѧ чⷭ҇таѧ, терза́ющисѧ вопїѧ́ше го́рцѣ, со  дрꙋги́ми жена́ми стенѧ́щи глаго́лаше. 
Ви́жꙋ тѧ̀ ны́нѣ возлю́бленное моѐ ча́до и҆  люби́мое, на крⷭ҇тѣ̀ ви́сѧща, и҆ оу҆ѧзвлѧ́юсѧ го́рцѣ  се́рдцемъ, речѐ чⷭ҇таѧ: но да́ждь сло́во бл҃гі́й рабѣ̀  твое́й. 
Сла́ва: Во́лею сн҃е мо́й и҆ тво́рче терпи́ши на  дре́вѣ лю́тꙋю сме́рть, дв҃а глаго́лаше предстоѧ́щи оу҆  крⷭ҇та̀ со возлю́бленнымъ оу҆ч҃нко́мъ. 
И҆ ны́нѣ: Ны́нѣ моегѡ̀ ча́ѧнїѧ, ра́дости и҆  весе́лїѧ, сн҃а моегѡ̀ и҆ гдⷭ҇а лише́на бы́хъ: оу҆вы̀  мнѣ̀, болѣ́знꙋю се́рдцемъ, чⷭ҇таѧ пла́чꙋщи глаго́лаше. 
Пѣ́снь г҃. 
І҆рмо́съ: Нѣ́сть ст҃ъ ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Стра́ха ра́ди і҆ꙋде́йска пе́тръ скры́сѧ, и҆ всѝ  ѿбѣго́ша вѣ́рнїи, ѡ҆ста́вльше хрⷭ҇та̀, дв҃а рыда́ющи  глаго́лаше. 
Ѡ҆ стра́шномъ твое́мъ ржⷭ҇твѣ̀ и҆ стра́нномъ,  сн҃е мо́й, па́че всѣ́хъ ма́терей возвели́чена бы́хъ  а҆́зъ: но (л. уѯ҃є) оу҆вы̀ мнѣ̀, ны́нѣ тѧ̀ ви́дѧщи  на дре́вѣ, распала́юсѧ оу҆тро́бою. 
Сла́ва: Хощꙋ̀ оу҆тро́бꙋ мою̀ на рꙋкꙋ̀, и҆́маже  ꙗ҆́кѡ младе́нца держа́хъ, съ дре́ва прїѧ́ти, вѣща́ше  чⷭ҇таѧ: но никто́же, оу҆вы̀ мнѣ̀, сего̀ дадѐ. 
И҆ ны́нѣ: Сѐ свѣ́тъ мо́й сла́дкїй, наде́жда и҆  живо́тъ мо́й бл҃гі́й, бг҃ъ мо́й оу҆гасѐ на крⷭ҇тѣ̀,  распала́юсѧ оу҆тро́бою, дв҃а стенѧ́щи глаго́лаше. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  честна́ѧ це́рковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Со́лнце не заходѧ́й бж҃е превѣ́чный, и҆ тво́рче  всѣ́хъ тва́рей гдⷭ҇и, ка́кѡ терпи́ши стрⷭ҇ть на  крⷭ҇тѣ̀, чи́стаѧ пла́чꙋщи глаго́лаше. 
Пла́чꙋщи глаго́лаше браконеискꙋ́снаѧ, ко  бл҃гоѡбра́зномꙋ: потщи́сѧ і҆ѡ́сифе къ пїла́тꙋ  пристꙋпи́ти, и҆ и҆спросѝ снѧ́ти со дре́ва оу҆чи́телѧ  твоего̀. 
Сла́ва: Ви́дѣвъ пречⷭ҇тꙋю го́рцѣ слезѧ́щꙋ,  і҆ѡ́сифъ смꙋти́сѧ, и҆ пла́часѧ пристꙋпѝ къ пїла́тꙋ,  да́ждь мѝ, вопїѧ̀ съ пла́чемъ, тѣ́ло бг҃а моегѡ̀. 
И҆ ны́нѣ: Оу҆ѧ́звена тѧ̀ ви́дѧщи, и҆ без̾  сла́вы, на́га на дре́вѣ, ча́до моѐ, оу҆тро́бою  распала́юсѧ, рыда́ющи ꙗ҆́кѡ мт҃и, дв҃а провѣщава́ше. 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а, ѿ мра́ка  грѣхо́внагѡ взыва́юща. 
Растерза́ѧсѧ и҆ рыда́ѧ, и҆ дивѧ́сѧ вкꙋ́пѣ съ  нїкоди́момъ снѧ́тъ і҆ѡ́сифъ, и҆ оу҆цѣлова́въ пречи́стое  тѣ́ло, рыда́ше, и҆ стенѧ́ше, и҆ поѧ̀ є҆го̀ ꙗ҆́кѡ бг҃а.  (л. уѯ҃є ѡ҆б.)  
Прїи́мши є҆го̀ съ пла́чемъ мт҃и неискꙋсомꙋ́жнаѧ,  положѝ на колѣ́нꙋ, молѧ́щи є҆го̀ со слеза́ми, и҆  ѡ҆блобыза́ющи, го́рцѣ же рыда́ющи и҆ восклица́ющи. 
Сла́ва: Є҆ди́нꙋ наде́ждꙋ и҆ живо́тъ, влⷣко сн҃е  мо́й и҆ бж҃е, во ѻ҆́чїю свѣ́тъ раба̀ твоѧ̀ и҆мѣ́хъ,  ны́нѣ же лише́на бы́хъ тебѐ, сла́дкое моѐ ча́до и҆  люби́мое. 
И҆ ны́нѣ: Болѣ̑зни и҆ скѡ́рби, и҆ воздыха̑нїѧ  ѡ҆брѣто́ша мѧ̀, оу҆вы̀ мнѣ̀ чⷭ҇таѧ го́рцѣ рыда́ющи  глаго́лаше, ви́дѧщи тѧ̀ ча́до моѐ возлю́бленное, на́га  и҆ оу҆едине́на, и҆ вонѧ́ми пома́зана мертвеца̀. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й, многомлⷭ҇тиве. 
Ме́ртва тѧ̀ зрю̀ чл҃вѣколю́бче, ѡ҆живи́вшаго  мє́ртвыѧ, и҆ содержа́ща всѧ̑, оу҆ѧзвлѧ́юсѧ лю́тѣ  оу҆тро́бою. хотѣ́ла бы́хъ съ тобо́ю оу҆мре́ти,  пречⷭ҇таѧ глаго́лаше: не терплю́ бо без̾ дыха́нїѧ  ме́ртва тѧ̀ ви́дѣти. 
Дивлю́сѧ зрѧ́щи тѧ̀ пребл҃гі́й бж҃е, и҆ преще́дрый  гдⷭ҇и, без̾ сла́вы, и҆ без̾ дыха́нїѧ, и҆ без̾ѡбра́зна,  и҆ пла́чꙋсѧ держа́щи тѧ̀, ꙗ҆́кѡ не надѣ́ѧхсѧ оу҆вы̀  мнѣ̀, ви́дѣти тѧ̀ сн҃е мо́й и҆ бж҃е. 
Сла́ва: Не и҆зглаго́леши ли рабѣ̀ твое́й сло́ва,  сло́ве бж҃їй; не оу҆ще́дриши ли влⷣко, тебѐ ро́ждшꙋю,  глаго́лаше чⷭ҇таѧ, рыда́ющи и҆ пла́чꙋщи, ѡ҆блобыза́ющи  тѣ́ло гдⷭ҇а своегѡ̀; 
И҆ ны́нѣ: Помышлѧ́ю влⷣко, ꙗ҆́кѡ ктомꙋ̀  сла́дкагѡ твоегѡ̀ не оу҆слы́шꙋ гла́са, ни добро́ты лица̀  твоегѡ̀ оу҆зрю̀, ꙗ҆́коже пре́жде раба̀ твоѧ̀: и҆́бо  заше́лъ є҆сѝ сн҃е мо́й ѿ ѻ҆́чїю моє́ю. (л. уѯ҃ѕ) 
Конда́къ, гла́съ и҃: На́съ ра́ди распѧ́таго  прїиди́те всѝ воспои́мъ, того́ бо ви́дѣ мр҃і́а на  дре́вѣ, и҆ глаго́лаше: а҆́ще и҆ распѧ́тїе терпи́ши, ты̀  є҆сѝ сн҃ъ, и҆ бг҃ъ мо́й. 
І҆́косъ: Своего̀ а҆́гнца а҆́гница зрѧ́щи, къ  заколе́нїю влеко́ма, послѣ́доваше мр҃і́а просте́ртыми  власы̀ со и҆нѣ́ми жена́ми, сїѧ̑ вопїю́щи: ка́мѡ и҆́деши  ча́до, чесѡ̀ ра́ди ско́рое тече́нїе соверша́еши; є҆да̀  дрꙋгі́й бра́къ па́ки є҆́сть въ ка́нѣ, и҆ та́мѡ ны́нѣ  тщи́шисѧ, да ѿ воды̀ и҆̀мъ вїно̀ сотвори́ши; и҆дꙋ́ ли  съ тобо́ю ча́до, и҆лѝ па́че пождꙋ̀ тебѐ; да́ждь мѝ  сло́во сло́ве, не молча̀ мимоидѝ менѐ чи́стꙋ соблюды́й  мѧ̀: ты́ бо є҆сѝ сн҃ъ, и҆ бг҃ъ мо́й. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ преподѡ́бнымъ ѻ҆трокѡ́мъ, халдє́и же  ѡ҆палѧ́ющее велѣ́нїе бж҃їе, мꙋчи́телѧ оу҆вѣща̀  вопи́ти: бл҃гослове́нъ є҆сѝ бж҃е ѻ҆тє́цъ на́шихъ. 
Гдѣ̀ сн҃е мо́й и҆ бж҃е бл҃говѣ́щенїе дре́внее,  є҆́же мѝ гаврїи́лъ глаго́лаше; цр҃ѧ́ тѧ, сн҃а и҆ бг҃а  вы́шнѧго нарица́ше: ны́нѣ же ви́жꙋ тѧ̀, свѣ́те мо́й  сла́дкїй, на́га и҆ оу҆ѧ́звена мертвеца̀. 
И҆збавлѧ́ѧй болѣ́зни, ны́нѣ прїими́ мѧ съ тобо́ю  сн҃е мо́й и҆ бж҃е, да сни́дꙋ влⷣко во а҆́дъ съ тобо́ю и҆  а҆́зъ, не ѡ҆ста́ви менѐ є҆ди́нꙋ: оу҆же́ бо жи́ти не  терплю̀, не ви́дѧщи тебѐ сла́дкагѡ моегѡ̀ свѣ́та. 
Сла́ва: Съ дрꙋги́ми жена́ми мѷроно́сицами,  рыда́ющи непоро́чнаѧ го́рцѣ, и҆ носи́ма ви́дѧщи хрⷭ҇та̀,  глаго́лаше: оу҆вы̀ мнѣ̀, что̀ ви́жꙋ! ка́мѡ и҆́деши  ны́нѣ сн҃е мо́й, а҆ менѐ є҆ди́нꙋ ѡ҆ставлѧ́еши; 
И҆ ны́нѣ: И҆знемога́ющи и҆ рыда́ющи непоро́чнаѧ,  мѷроно́сицамъ глаго́лаше: срыда́йте мѝ, и҆ спла́читесѧ  го́рцѣ: (л. уѯ҃ѕ ѡ҆б.) се́ бо свѣ́тъ мо́й сла́дкїй,  и҆ оу҆чи́тель ва́шъ гро́бꙋ предае́тсѧ. 
Пѣ́снь и҃. 
І҆рмо́съ: И҆з̾ пла́мене преподѡ́бнымъ ро́сꙋ  и҆сточи́лъ є҆сѝ, и҆ пра́веднагѡ же́ртвꙋ водо́ю  попали́лъ є҆сѝ: всѧ̑ бо твори́ши хрⷭ҇тѐ то́кмѡ є҆́же  хотѣ́ти, тѧ̀ превозно́симъ во всѧ̑ вѣ́ки. 
Дв҃ꙋ рыда́ющꙋ і҆ѡ́сифъ ви́дѣвъ, растерза́шесѧ  ве́сь, и҆ вопїѧ́ше го́рькѡ: ка́кѡ тѧ̀, ѽ бж҃е мо́й,  ны́нѣ погребꙋ̀ ра́бъ тво́й; каки́ми плащани́цами ѡ҆бвїю̀  тѣ́ло твоѐ; 
Па́че оу҆ма̀ превзы́де стра́нное твоѐ видѣ́нїе  носѧ́щагѡ тва́рь всю̀ гдⷭ҇а: сегѡ̀ ра́ди і҆ѡ́сифъ ꙗ҆́кѡ  ме́ртва тѧ̀ на рꙋкꙋ̀ своє́ю, и҆ съ нїкоди́момъ но́ситъ  и҆ погреба́етъ. 
Сла́ва: Стра́ннꙋю ви́жꙋ и҆ пресла́внꙋю та́йнꙋ,  дв҃а вопїѧ́ше сн҃ꙋ и҆ гдⷭ҇ꙋ: ка́кѡ въ хꙋдо́мъ гро́бѣ  полага́ешисѧ, мє́ртвыѧ повелѣ́нїемъ возставлѧ́ѧй во  гробѣ́хъ; 
И҆ ны́нѣ: Ни ѿ гро́ба твоегѡ̀ воста́нꙋ ча́до  моѐ, ни сле́зы точа́щи преста́нꙋ раба̀ твоѧ̀, до́ндеже  и҆ а҆́зъ сни́дꙋ во а҆́дъ: не могꙋ́ бо терпѣ́ти  разлꙋче́нїѧ твоегѡ̀, сн҃е мо́й. 
Пѣ́снь ѳ҃. 
І҆рмо́съ: Бг҃а человѣ́кѡмъ невозмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти:  тобо́ю же всечⷭ҇таѧ, ꙗ҆ви́сѧ человѣ́кѡмъ сло́во  воплоще́нно: є҆го́же велича́юще, съ нбⷭ҇ными во́и тѧ̀  оу҆бл҃жа́емъ. 
Ра́дость мнѣ̀ николи́же ѿсе́лѣ прико́снетсѧ,  рыда́ющи глаго́лаше непоро́чнаѧ: свѣ́тъ мо́й и҆ ра́дость  моѧ̀ во гро́бъ за́йде: но не ѡ҆ста́влю є҆го̀ є҆ди́наго,  здѣ́ же оу҆мрꙋ̀, и҆ спогребꙋ́сѧ є҆мꙋ̀. 
Дꙋше́внꙋю мою̀ ꙗ҆́звꙋ ны́нѣ и҆сцѣлѝ ча́до  моѐ, пречⷭ҇таѧ вопїѧ́ше слезѧ́щи: воскрⷭ҇нѝ, и҆  оу҆толѝ мою̀ болѣ́знь (л. уѯ҃з) и҆ печа́ль, мо́жеши  бо влⷣко, є҆ли́кѡ хо́щеши, и҆ твори́ши, а҆́ще и҆  погре́блсѧ є҆сѝ во́лею. 
Сла́ва: Ѽ ка́кѡ оу҆таи́ласѧ тебѐ є҆́сть  бе́здна щедро́тъ, мт҃ри въ та́йнѣ и҆зречѐ гдⷭ҇ь; тва́рь  бо мою̀ хотѧ̀ спастѝ, и҆зво́лихъ оу҆мре́ти. но и҆  воскре́снꙋ, и҆ тебѐ возвели́чꙋ, ꙗ҆́кѡ бг҃ъ нб҃сѐ и҆  землѝ. 
И҆ ны́нѣ: Воспою̀ милосе́рдїе твоѐ  чл҃вѣколю́бче, и҆ покланѧ́юсѧ бога́тствꙋ млⷭ҇ти твоеѧ̀  влⷣко: созда́нїе бо твоѐ хотѧ̀ спастѝ, сме́рть  под̾ѧ́лъ є҆сѝ, речѐ пречⷭ҇таѧ: но воскрⷭ҇нїемъ  твои́мъ сп҃се, поми́лꙋй всѣ́хъ на́съ. 
Та́же за Досто́йно, і҆рмо́съ: Бг҃а  человѣ́кѡмъ не возмо́жно ви́дѣти: Трист҃о́е. По  Ѻ҆́ч҃е на́шъ: конда́къ: На́съ ра́ди распѧ́таго:  Гдⷭ҇и поми́лꙋй, м҃. И҆́же на всѧ́кое вре́мѧ:  Гдⷭ҇и поми́лꙋй, три́жды. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́тче. І҆ере́й: Мл҃твами ст҃ы́хъ  ѻ҆тє́цъ на́шихъ: И҆ мл҃тва: Нескве́рнаѧ,  небла́знаѧ: И҆ ѿпꙋ́стъ.  
Полꙋ́нощницꙋ же пое́мъ въ ке́ллїахъ. 
Во ст҃ꙋ́ю и҆ вели́кꙋю сꙋббѡ́тꙋ, 
кле́плетъ ко оу҆́трени въ седмы́й ча́съ но́щи.  Начина́емъ оу҆́треню по ѻ҆бы́чаю. И҆ по шестоѱа́лмїи  є҆ктенїа̀ вели́каѧ. 
На Бг҃ъ гдⷭ҇ь: тропа́рь, гла́съ в҃: 
Бл҃гоѡбра́зный і҆ѡ́сифъ, съ дре́ва сне́мъ  пречⷭ҇тое тѣ́ло твоѐ, плащани́цею чи́стою ѡ҆бви́въ, и҆  вонѧ́ми во гро́бѣ но́вѣ покры́въ положѝ. 
Сла́ва: Є҆гда̀ снизше́лъ є҆сѝ къ сме́рти,  животѐ безсме́ртный, тогда̀ а҆́дъ оу҆мертви́лъ є҆сѝ  блиста́нїемъ бж҃ества̀. є҆гда́ же и҆ оу҆ме́ршыѧ ѿ  преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ  взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀.  (л. уѯ҃з) 
И҆ ны́нѣ: Мѷроно́сицамъ жена́мъ, при гро́бѣ  предста́въ а҆́гг҃лъ вопїѧ́ше: мѵ̑ра мє́ртвымъ сꙋ́ть  прили́чна, хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь. 
И҆ начина́емъ пѣ́ти непоро́чны со сладкопѣ́нїемъ,  та́кожде по стїхꙋ̀, и҆ похвалы̑ возглаша́етъ пѣве́цъ, во  гла́съ є҃: 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
[сⷯ а҃] Бл҃же́ни непоро́чнїи въ пꙋ́ть, ходѧ́щїи въ  зако́нѣ гдⷭ҇ни. 
И҆ похвалы̑, во гла́съ є҃: 
Жи́знь во гро́бѣ положи́лсѧ є҆сѝ хрⷭ҇тѐ, и҆  а҆́гг҃льскаѧ вѡ́инства оу҆жаса́хꙋсѧ, снизхожде́нїе  сла́вѧще твоѐ. 
[в҃] Бл҃же́ни и҆спыта́ющїи свидѣ̑нїѧ є҆гѡ̀,  всѣ́мъ се́рдцемъ взы́щꙋтъ є҆го̀. 
Животѐ, ка́кѡ оу҆мира́еши; ка́кѡ и҆ во гро́бѣ  ѡ҆бита́еши; сме́рти же ца́рство разрꙋша́еши, и҆ ѿ а҆́да  мє́ртвыѧ возставлѧ́еши; 
[г҃] Не дѣ́лающїи бо беззако́нїѧ, въ пꙋте́хъ є҆гѡ̀  ходи́ша. 
Велича́емъ тѧ̀ і҆и҃се цр҃ю̀, и҆ чте́мъ погребе́нїе  и҆ страда̑нїѧ твоѧ̑, и҆́миже спа́слъ є҆сѝ на́съ ѿ  и҆стлѣ́нїѧ. 
[д҃] Ты̀ заповѣ́далъ є҆сѝ за́пѡвѣди твоѧ̑  сохрани́ти ѕѣлѡ̀. 
Мѣ̑ры землѝ положи́вый, въ ма́ломъ ѡ҆бита́еши  і҆и҃се всецр҃ю̀ гро́бѣ дне́сь, ѿ гробѡ́въ мє́ртвыѧ  возставлѧ́ѧй. 
[є҃] Дабы̀ и҆спра́вилисѧ пꙋтїѐ моѝ, сохрани́ти  ѡ҆правда̑нїѧ твоѧ̑. 
І҆и҃се хрⷭ҇тѐ мо́й, цр҃ю̀ всѣ́хъ, что̀ и҆щѧ̀ къ  сꙋ́щымъ во а҆́дѣ прише́лъ є҆сѝ; и҆лѝ ро́дъ  ѿрѣши́ти человѣ́ческїй; 
[ѕ҃] Тогда̀ не постыжꙋ́сѧ, внегда̀ призрѣ́ти мѝ на  всѧ̑ за́пѡвѣди твоѧ̑. 
Влⷣка всѣ́хъ зри́тсѧ ме́ртвъ, и҆ во гро́бѣ  но́вѣмъ полага́етсѧ, и҆стощи́вый гро́бы ме́ртвыхъ. (л.  уѯ҃и) 
[з҃] И҆сповѣ́мсѧ тебѣ̀ въ пра́вости се́рдца,  внегда̀ наꙋчи́ти ми сѧ сꙋдьба́мъ пра́вды твоеѧ̀. 
Животѐ, во гро́бѣ положи́лсѧ є҆сѝ хрⷭ҇тѐ, и҆  сме́ртїю твое́ю сме́рть погꙋби́лъ є҆сѝ, и҆ и҆сточи́лъ  є҆сѝ мі́рови жи́знь. 
[и҃] Ѡ҆правда̑нїѧ твоѧ̑ сохраню̀, не ѡ҆ста́ви менѐ  до ѕѣла̀. 
Со ѕлодѣ́и ꙗ҆́кѡ ѕлодѣ́й хрⷭ҇тѐ вмѣни́лсѧ  є҆сѝ, ѡ҆правда́ѧ на́съ всѣ́хъ, ѿ ѕлодѣ́йства  дре́внѧгѡ запина́телѧ. 
[ѳ҃] Въ чесо́мъ и҆спра́витъ ю҆нѣ́йшїй пꙋ́ть сво́й;  внегда̀ сохрани́ти словеса̀ твоѧ̑. 
Кра́сный добро́тою па́че всѣ́хъ человѣ̑къ,  ꙗ҆́кѡ беззра́ченъ ме́ртвъ ꙗ҆влѧ́етсѧ, є҆стество̀  оу҆краси́вый всѣ́хъ. 
[і҃] Всѣ́мъ се́рдцемъ мои́мъ взыска́хъ тебѐ, не  ѿри́ни менѐ ѿ за́повѣдей твои́хъ. 
А҆́дъ ка́кѡ стерпи́тъ сп҃се прише́ствїе твоѐ, а҆  не па́че болѣ́знꙋетъ ѡ҆мрача́емь, блиста́нїѧ свѣ́та  твоегѡ̀ заре́ю ѡ҆слѣпле́нъ. 
[а҃і] Въ се́рдцѣ мое́мъ скры́хъ словеса̀ твоѧ̑,  ꙗ҆́кѡ да не согрѣшꙋ̀ тебѣ̀. 
І҆и҃се сла́дкїй мо́й, и҆ сп҃си́тельный свѣ́те, во  гро́бѣ ка́кѡ те́мномъ скры́лсѧ є҆сѝ; ѽ несказа́ннагѡ  и҆ неизрече́ннагѡ терпѣ́нїѧ! 
[в҃і] Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. 
Недоꙋмѣва́етъ и҆ є҆стество̀ оу҆́мное, и҆  мно́жество безпло́тное хрⷭ҇тѐ, та́инства несказа́ннагѡ,  и҆ неизрече́ннагѡ твоегѡ̀ погребе́нїѧ. 
[г҃і] Оу҆стна́ма мои́ма возвѣсти́хъ всѧ̑ сꙋдьбы̑  оу҆́стъ твои́хъ. 
Ѽ чꙋде́съ стра́нныхъ! ѽ веще́й но́выхъ! дыха́нїѧ  моегѡ̀ пода́тель бездыха́ненъ но́ситсѧ, погреба́емь  рꙋка́ма і҆ѡ́сифовыма. (л. уѯ҃и ѡ҆б.) 
[д҃і] На пꙋтѝ свидѣ́нїй твои́хъ наслади́хсѧ,  ꙗ҆́кѡ ѡ҆ всѧ́комъ бога́тствѣ. 
И҆ во гро́бъ заше́лъ є҆сѝ, и҆ нѣ́дръ хрⷭ҇тѐ  ѻ҆те́ческихъ ника́коже ѿлꙋчи́лсѧ є҆сѝ: сїѐ  стра́нное и҆ пресла́вное кꙋ́пнѡ. 
[є҃і] Въ за́повѣдехъ твои́хъ поглꙋмлю́сѧ, и҆  оу҆разꙋмѣ́ю пꙋти̑ твоѧ̑. 
И҆́стинный нб҃сѐ и҆ землѝ цр҃ю̀, а҆́ще и҆ во  гро́бѣ малѣ́йшемъ заключи́лсѧ є҆сѝ, позна́лсѧ є҆сѝ  все́й тва́ри і҆и҃се. 
[ѕ҃і] Во ѡ҆правда́нїихъ твои́хъ поꙋчꙋ́сѧ, не  забꙋ́дꙋ слове́съ твои́хъ. 
Тебѣ̀ положе́нꙋ во гро́бѣ созда́телю хрⷭ҇тѐ,  а҆́дскаѧ подвиза́шасѧ ѡ҆снова̑нїѧ, и҆ гро́би  ѿверзо́шасѧ человѣ́кѡвъ. 
[з҃і] Возда́ждь рабꙋ̀ твоемꙋ̀, живи́ мѧ, и҆  сохраню̀ словеса̀ твоѧ̑. 
Зе́млю содержа́й дла́нїю, оу҆мерщвле́нъ пло́тїю  под̾ земле́ю ны́нѣ содержи́тсѧ, мє́ртвыѧ и҆збавлѧ́ѧ  а҆́дова содержа́нїѧ. 
[и҃і] Ѿкры́й ѻ҆́чи моѝ, и҆ оу҆разꙋмѣ́ю  чꙋдеса̀ ѿ зако́на твоегѡ̀. 
И҆з̾ и҆стлѣ́нїѧ возше́лъ є҆сѝ животѐ сп҃се  мо́й, тебѣ̀ оу҆ме́ршꙋ, и҆ къ мє́ртвымъ прише́дшꙋ, и҆  сломи́вшꙋ а҆́дѡвы верєѝ. 
[ѳ҃і] Пришле́цъ а҆́зъ є҆́смь на землѝ, не скры́й  ѿ менѐ за́пѡвѣди твоѧ̑. 
Ꙗ҆́коже свѣ́та свѣти́льникъ, ны́нѣ пло́ть  бж҃їѧ, под̾ зе́млю ꙗ҆́кѡ под̾ спꙋ́дъ кры́етсѧ, и҆  ѿгонѧ́етъ сꙋ́щꙋю во а҆́дѣ тьмꙋ̀. 
[к҃] Возлюбѝ дꙋша̀ моѧ̀ возжела́ти сꙋдьбы̑ твоѧ̑ на  всѧ́кое вре́мѧ. (л. уѯ҃ѳ) 
Оу҆́мныхъ стека́етсѧ во́инствъ мно́жество со  і҆ѡ́сифомъ и҆ нїкоди́момъ, погребсти́ тѧ невмѣсти́маго  во гро́бѣ ма́лѣ. 
[к҃а] Запрети́лъ є҆сѝ гѡ́рдымъ, про́клѧти  оу҆клонѧ́ющїисѧ ѿ за́повѣдей твои́хъ. 
Оу҆мерщвле́нъ во́лею, и҆ положе́нъ под̾ земле́ю,  жизното́чне і҆и҃се мо́й, ѡ҆живи́лъ є҆сѝ оу҆мерщвле́на  мѧ̀ престꙋпле́нїемъ го́рькимъ. 
[к҃в] Ѿимѝ ѿ менѐ поно́съ и҆ оу҆ничиже́нїе,  ꙗ҆́кѡ свидѣ́нїй твои́хъ взыска́хъ. 
И҆змѣнѧ́шесѧ всѧ̀ тва́рь стрⷭ҇тїю твое́ю, всѧ̑ бо  тебѣ̀, сло́ве сострада́хꙋ, содержи́телѧ тѧ̀ вѣ́дꙋще  всѣ́хъ. 
[к҃г] И҆́бо сѣдо́ша кнѧ́зи, и҆ на мѧ̀ клевета́хꙋ:  ра́бъ же тво́й глꙋмлѧ́шесѧ во ѡ҆правда́нїихъ твои́хъ. 
Живота̀ ка́мень во чре́вѣ прїе́мъ а҆́дъ  всеѧ́децъ, и҆зблева̀, ѿ вѣ́ка ꙗ҆̀же поглотѝ  мє́ртвыѧ. 
[к҃д] И҆́бо свидѣ̑нїѧ твоѧ̑ поꙋче́нїе моѐ є҆́сть,  и҆ совѣ́ти моѝ ѡ҆правда̑нїѧ твоѧ̑. 
Во гро́бѣ но́вѣ положи́лсѧ є҆сѝ хрⷭ҇тѐ, и҆  є҆стество̀ человѣ́ческое ѡ҆бнови́лъ є҆сѝ, воскре́съ  бг҃олѣ́пнѡ и҆з̾ ме́ртвыхъ. 
[к҃є] Прильпѐ землѝ дꙋша̀ моѧ̀, живи́ мѧ по  словесѝ твоемꙋ̀. 
На зе́млю сше́лъ є҆сѝ, да спасе́ши а҆да́ма, и҆  на землѝ не ѡ҆брѣ́тъ сегѡ̀ влⷣко, да́же до а҆́да  снизше́лъ є҆сѝ и҆щѧ́й. 
[к҃ѕ] Пꙋти̑ моѧ̑ возвѣсти́хъ, и҆ оу҆слы́шалъ мѧ̀  є҆сѝ, наꙋчѝ мѧ̀ ѡ҆правда́нїємъ твои̑мъ. 
Сотрѧсе́сѧ стра́хомъ, сло́ве, всѧ̀ землѧ̀, и҆  денни́ца лꙋчы̀ скры̀, велича́йшемꙋ въ землѝ  сокрове́нномꙋ твоемꙋ̀ свѣ́тꙋ. 
[к҃з] Пꙋ́ть ѡ҆правда́нїй твои́хъ вразꙋми́ ми, и҆  поглꙋмлю́сѧ въ чꙋдесѣ́хъ твои́хъ. (л. уѯ҃ѳ  ѡ҆б.) 
Ꙗ҆́кѡ человѣ́къ оу҆́бѡ оу҆мира́еши во́лею  сп҃се, ꙗ҆́кѡ бг҃ъ же смє́ртныѧ возста́вилъ є҆сѝ ѿ  гробѡ́въ, и҆ глꙋбины̀ грѣхо́вныѧ. 
[к҃и] Воздрема̀ дꙋша̀ моѧ̀ ѡ҆ оу҆ны́нїѧ,  оу҆тверди́ мѧ въ словесѣ́хъ твои́хъ. 
Слезотѡ́чнаѧ рыда̑нїѧ, на тебѐ чи́стаѧ мт҃рски,  ѽ і҆и҃се накраплѧ́ющи вопїѧ́ше: ка́кѡ погребꙋ́ тѧ сн҃е; 
[к҃ѳ] Пꙋ́ть непра́вды ѿста́ви ѿ менѐ, и҆  зако́номъ твои́мъ поми́лꙋй мѧ̀. 
Ꙗ҆́коже пшени́чное зе́рно, заше́дъ въ нѣ̑дра  земна̑ѧ, многопе́рстный возда́лъ є҆сѝ кла́съ,  возста́вивъ человѣ́ки, ꙗ҆̀же ѿ а҆да́ма. 
[л҃] Пꙋ́ть и҆́стины и҆зво́лихъ, и҆ сꙋдьбы̑ твоѧ̑ не  забы́хъ. 
Под̾ земле́ю скры́лсѧ є҆сѝ ꙗ҆́кѡ сл҃нце  ны́нѣ, и҆ но́щїю сме́ртною покрове́нъ бы́лъ є҆сѝ: но  возсїѧ́й свѣтлѣ́йше сп҃се. 
[л҃а] Прилѣпи́хсѧ свидѣ́нїємъ твои̑мъ, гдⷭ҇и, не  посрамѝ менѐ. 
Ꙗ҆́коже со́лнечный крꙋ́гъ лꙋна̀ сп҃се  сокрыва́етъ, и҆ тебѐ ны́нѣ гро́бъ скры̀, сконча́вшагосѧ  сме́ртїю пло́тски. 
[л҃в] Пꙋ́ть за́повѣдей твои́хъ теко́хъ, є҆гда̀  разшири́лъ є҆сѝ се́рдце моѐ. 
Живо́тъ сме́рти вкꙋси́вый хрⷭ҇то́съ, ѿ сме́рти  смє́ртныѧ свободѝ, и҆ всѣ̑мъ ны́нѣ да́рꙋетъ живо́тъ. 
[л҃г] Законоположѝ мнѣ̀ гдⷭ҇и пꙋ́ть ѡ҆правда́нїй  твои́хъ, и҆ взыщꙋ̀ и҆̀ вы́нꙋ. 
Оу҆мерщвле́на дре́вле а҆да́ма зави́стнѡ,  возво́диши къ животꙋ̀ оу҆мерщвле́нїемъ твои́мъ, но́вый,  сп҃се, во пло́ти ꙗ҆вле́йсѧ а҆да́мъ. 
[л҃д] Вразꙋми́ мѧ, и҆ и҆спыта́ю зако́нъ тво́й, и҆  сохраню̀ и҆̀ всѣ́мъ се́рдцемъ мои́мъ. (л. у҃ѻ) 
Оу҆́мнїи тѧ̀ чи́ни, просте́рта ме́ртва зрѧ́ще  на́съ ра́ди, оу҆жаса́хꙋсѧ, покрыва́еми крилы̀ сп҃се. 
[л҃є] Наста́ви мѧ̀ на стезю̀ за́повѣдей твои́хъ,  ꙗ҆́кѡ тꙋ́ю восхотѣ́хъ. 
Сне́мъ тѧ̀ сло́ве ѿ дре́ва ме́ртва, во гро́бѣ  і҆ѡ́сифъ ны́нѣ положѝ: но воста́ни сп҃са́ѧй всѧ̑ ꙗ҆́кѡ  бг҃ъ. 
[л҃ѕ] Приклонѝ се́рдце моѐ во свидѣ̑нїѧ твоѧ̑, а҆  не въ лихои́мство. 
А҆́гг҃льскаѧ сп҃се ра́дость бы́въ, ны́нѣ и҆  печа́ли си̑мъ бы́лъ є҆сѝ вино́венъ, ви́димь пло́тїю  бездыха́ненъ ме́ртвъ. 
[л҃з] Ѿвратѝ ѻ҆́чи моѝ, є҆́же не ви́дѣти  сꙋеты̀, въ пꙋтѝ твое́мъ живи́ мѧ. 
Возне́слсѧ є҆сѝ на дре́вѣ, и҆ живꙋ́щыѧ  человѣ́ки совозно́сиши: под̾ земле́ю же бы́въ, лежа́щыѧ  под̾ не́ю воскреша́еши. 
[л҃и] Поста́ви рабꙋ̀ твоемꙋ̀ сло́во твоѐ въ стра́хъ  тво́й. 
Ꙗ҆́коже ле́въ сп҃се оу҆снꙋ́въ пло́тїю, ꙗ҆́кѡ  нѣ́кїй скѵ́менъ ме́ртвъ востае́ши, ѿложи́въ ста́рость  плотскꙋ́ю. 
[л҃ѳ] Ѿимѝ поноше́нїе моѐ, є҆́же непщева́хъ,  ꙗ҆́кѡ сꙋдьбы̑ твоѧ̑ бла́ги. 
Въ ре́бра прободе́нъ бы́лъ є҆сѝ, ребро̀ взе́мый  а҆да́мле, ѿ негѡ́же є҆́ѵꙋ созда́лъ є҆сѝ, и҆  и҆сточи́лъ є҆сѝ то́ки чисти́тєльныѧ. 
[м҃] Сѐ возжела́хъ за́пѡвѣди твоѧ̑, въ пра́вдѣ  твое́й живи́ мѧ. 
Та́йнѡ оу҆́бѡ дре́вле жре́тсѧ а҆́гнецъ: ты́ же  ꙗ҆́вѣ жре́нъ бы́въ неѕло́биве, всю̀ тва́рь ѡ҆чи́стилъ  є҆сѝ сп҃се. 
[м҃а] И҆ да прїи́детъ на мѧ̀ млⷭ҇ть твоѧ̀ гдⷭ҇и,  сп҃се́нїе твоѐ по словесѝ твоемꙋ̀. 
Кто̀ и҆зрече́тъ ѡ҆́бразъ стра́шный вои́стиннꙋ  но́вый; влады́чествꙋѧй бо тва́рїю, дне́сь стрⷭ҇ть  прїе́млетъ, и҆ оу҆мира́етъ на́съ ра́ди. (л. у҃ѻ ѡ҆б.) 
[м҃в] И҆ ѿвѣща́ю поноша́ющымъ мѝ сло́во, ꙗ҆́кѡ  оу҆пова́хъ на словеса̀ твоѧ̑. 
Живота̀ сокро́вище, ка́кѡ зри́тсѧ ме́ртвый;  оу҆жаса́ющесѧ а҆́гг҃ли взыва́хꙋ: ка́кѡ же во гро́бѣ  заключа́етсѧ бг҃ъ; 
[м҃г] И҆ не ѿимѝ ѿ оу҆́стъ мои́хъ словесѐ  и҆́стинна до ѕѣла̀, ꙗ҆́кѡ на сꙋдьбы̑ твоѧ̑  оу҆пова́хъ. 
Копїе́мъ прободе́ннагѡ сп҃се и҆з̾ ребра̀ твоегѡ̀,  живо́тъ живото́мъ и҆з̾ живота̀ спа́сшагѡ мѧ̀  и҆ска́паеши, и҆ живи́ши мѧ̀ съ ни́мъ. 
[м҃д] И҆ сохраню̀ зако́нъ тво́й вы́нꙋ въ вѣ́къ, и҆  въ вѣ́къ вѣ́ка. 
Распросте́ртъ на дре́вѣ, собра́лъ є҆сѝ  человѣ́ки: въ ре́бра же прободе́нъ, живото́чное всѣ̑мъ  ѡ҆ставле́нїе и҆сточа́еши і҆и҃се. 
[м҃є] И҆ хожда́хъ въ широтѣ̀, ꙗ҆́кѡ за́пѡвѣди  твоѧ̑ взыска́хъ. 
Бл҃гоѡбра́зный сп҃се ѡ҆бразꙋ́етъ стра́шнѡ, и҆  погреба́етъ тѧ̀ ꙗ҆́кѡ ме́ртва бл҃гоѡбра́знѡ, и҆  оу҆жаса́етсѧ твоегѡ̀ ѡ҆́браза стра́шнагѡ. 
[м҃ѕ] И҆ глаго́лахъ ѡ҆ свидѣ́нїихъ твои́хъ пред̾  царѝ, и҆ не стыдѧ́хсѧ. 
Под̾ земле́ю хотѣ́нїемъ низше́дъ ꙗ҆́кѡ ме́ртвъ,  возво́диши ѿ землѝ къ нбⷭ҇нымъ, ѿтꙋ́дꙋ па́дшыѧ  і҆и҃се. 
[м҃з] И҆ поꙋча́хсѧ въ за́повѣдехъ твои́хъ, ꙗ҆̀же  возлюби́хъ ѕѣлѡ̀. 
А҆́ще и҆ ме́ртвъ ви́дѣнъ бы́лъ є҆сѝ, но живы́й  ꙗ҆́кѡ бг҃ъ, возво́диши ѿ землѝ къ нбⷭ҇нымъ, ѿтꙋ́дꙋ  па́дшыѧ і҆и҃се. 
[м҃и] И҆ воздвиго́хъ рꙋ́цѣ моѝ къ за́повѣдемъ  твои̑мъ, ꙗ҆̀же возлюби́хъ. 
А҆́ще и҆ ме́ртвъ ви́дѣнъ бы́лъ є҆сѝ, но жи́въ  ꙗ҆́кѡ бг҃ъ, оу҆мерщвлє́ныѧ человѣ́ки ѡ҆живи́лъ  є҆сѝ, моего̀ оу҆мертви́въ оу҆мертви́телѧ. (л. уѻ҃а) 
[м҃и] И҆ глꙋмлѧ́хсѧ во ѡ҆правда́нїихъ твои́хъ. 
Ѽ ра́дости ѻ҆́ныѧ! ѽ мно́гїѧ сла́дости! и҆̀хже  во а҆́дѣ напо́лнилъ є҆сѝ, во дна́хъ мра́чныхъ свѣ́тъ  возсїѧ́въ. 
[м҃ѳ] Помѧнѝ словеса̀ твоѧ̑ рабꙋ̀ твоемꙋ̀, и҆́хже  оу҆пова́нїе да́лъ мѝ є҆сѝ. 
Покланѧ́юсѧ стрⷭ҇ти, воспѣва́ю погребе́нїе,  велича́ю твою̀ держа́вꙋ чл҃вѣколю́бче, и҆́миже  свободи́хсѧ страсте́й тлетво́рныхъ. 
[н҃] То́ мѧ оу҆тѣ́ши во смире́нїи мое́мъ, ꙗ҆́кѡ  сло́во твоѐ живи́ мѧ. 
На тѧ̀ ме́чь ѡ҆бнажи́сѧ хрⷭ҇тѐ, и҆ ме́чь  крѣ́пкагѡ оу҆́бѡ притꙋплѧ́етсѧ, и҆ ме́чь же  ѡ҆браща́етсѧ є҆де́мскїй. 
[н҃а] Го́рдїи законопрестꙋпова́хꙋ до ѕѣла̀, ѿ  зако́на же твоегѡ̀ не оу҆клони́хсѧ. 
А҆́гница а҆́гнца зрѧ́щи въ заколе́нїи, ѻ҆́стрїемъ  пробода́ема рыда́ше, сподви́гши и҆ ста́до вопи́ти. 
[н҃в] Помѧнꙋ́хъ сꙋдьбы̑ твоѧ̑ ѿ вѣ́ка гдⷭ҇и, и҆  оу҆тѣ́шихсѧ. 
А҆́ще и҆ во гро́бѣ погреба́ешисѧ, а҆́ще и҆ во  а҆́дъ и҆́деши: но и҆ гро́бы и҆стощи́лъ є҆сѝ, и҆ а҆́дъ  ѡ҆бнажи́лъ є҆сѝ хрⷭ҇тѐ. 
[н҃г] Печа́ль прїѧ́тъ мѧ̀ ѿ грѣ̑шникъ,  ѡ҆ставлѧ́ющихъ зако́нъ тво́й. 
Во́лею снизше́лъ є҆сѝ сп҃се, под̾ зе́млю,  оу҆мерщвлє́ныѧ человѣ́ки ѡ҆живи́лъ є҆сѝ, и҆ возве́лъ  є҆сѝ во сла́вѣ ѻ҆́ч҃ей. 
[н҃д] Пѣ́та бѧ́хꙋ мнѣ̀ ѡ҆правда̑нїѧ твоѧ̑ на  мѣ́стѣ прише́льствїѧ моегѡ̀. 
Трⷪ҇цы є҆ди́нъ во пло́ти, на́съ ра́ди поно́снꙋю  претерпѣ̀ сме́рть, оу҆жаса́етсѧ же со́лнце, и҆  трепе́щетъ землѧ̀. 
[н҃є] Помѧнꙋ́хъ въ нощѝ и҆́мѧ твоѐ гдⷭ҇и, и҆  сохрани́хъ зако́нъ тво́й. (л. уѻ҃а ѡ҆б.) 
Ꙗ҆́кѡ ѿ и҆сто́чника го́рькагѡ, і҆ꙋ́дова  колѣ́на и҆сча̑дїѧ въ ро́вѣ положи́ша, пита́телѧ  маннода́вца і҆и҃са. 
[н҃ѕ] Се́й бы́сть мнѣ̀, ꙗ҆́кѡ ѡ҆правда́нїй твои́хъ  взыска́хъ. 
Сꙋдїѧ̀ ꙗ҆́кѡ сꙋди́мь пред̾ пїла́томъ сꙋдїе́ю, и҆  предста̀, и҆ сме́ртїю непра́ведною ѡ҆сꙋжде́нъ бы́сть,  дре́вомъ кре́стнымъ. 
[н҃з] Ча́сть моѧ̀ є҆сѝ, гдⷭ҇и: рѣ́хъ сохрани́ти  зако́нъ тво́й. 
Го́рдый і҆и҃лю, оу҆бі́йственнїи лю́дїе, что̀  пострада́вше, вара́ввꙋ свободи́сте, и҆ сп҃са преда́сте  крⷭ҇тꙋ̀; 
[н҃и] Помоли́хсѧ лицꙋ̀ твоемꙋ̀ всѣ́мъ се́рдцемъ  мои́мъ: поми́лꙋй мѧ̀ по словесѝ твоемꙋ̀. 
Рꙋко́ю твое́ю созда́вый а҆да́ма ѿ землѝ, тогѡ̀  ра́ди є҆стество́мъ бы́лъ є҆сѝ человѣ́къ, и҆ распѧ́лсѧ  є҆сѝ во́лею твое́ю. 
[н҃ѳ] Помы́слихъ пꙋти̑ твоѧ̑ и҆ возврати́хъ но́зѣ  моѝ во свидѣ̑нїѧ твоѧ̑. 
Послꙋ́шавъ сло́ве, ѻ҆ц҃а̀ твоегѡ̀, да́же до а҆́да  лю́тагѡ соше́лъ є҆сѝ, и҆ воскр҃си́лъ є҆сѝ ро́дъ  человѣ́ческїй. 
[ѯ҃] Оу҆гото́вихсѧ и҆ не смꙋти́хсѧ сохрани́ти  за́пѡвѣди твоѧ̑. 
Оу҆вы̀ мнѣ̀ свѣ́те мі́ра! оу҆вы̀ мнѣ̀ свѣ́те  мо́й, і҆и҃се мо́й возжелѣ́нный! вопїѧ́ше дв҃а, рыда́ющи  го́рькѡ взыва́ше. 
[ѯ҃а] Оу҆́жѧ грѣ̑шникъ ѡ҆бѧза́шасѧ мнѣ̀, и҆  зако́на твоегѡ̀ не забы́хъ. 
Зави́стливїи, оу҆бі́йственнїи и҆ го́рдїи лю́дїе,  понѐ плащани́цы и҆ сꙋдарѧ̀ самагѡ̀ да стыдѧ́тсѧ,  воскре́сшꙋ хрⷭ҇тꙋ̀. 
[ѯ҃в] Полꙋ́нощи воста́хъ и҆сповѣ́датисѧ тебѣ̀ ѡ҆  сꙋдьба́хъ пра́вды твоеѧ̀. 
Прїидѝ оу҆́бѡ скве́рный оу҆бі́йце оу҆ченичѐ,  и҆ нра́въ ѕло́бы твоеѧ̀ покажи́ ми, и҆́мже бы́лъ є҆сѝ  преда́тель хрⷭ҇то́въ. (л. уѻ҃в) 
[ѯ҃г] Прича́стникъ а҆́зъ є҆́смь всѣ̑мъ боѧ́щымсѧ  тебє̀ и҆ хранѧ́щымъ за́пѡвѣди твоѧ̑. 
Ꙗ҆́кѡ человѣколюби́въ нѣ́кто притворѧ́ешисѧ  бꙋ́е, и҆ слѣ́пе всегꙋби́тельнѣйшїй, невѣ́рный, мѵ́ро  прода́вый на цѣнѣ̀. 
[ѯ҃д] Млⷭ҇ти твоеѧ̀, гдⷭ҇и, и҆спо́лнь землѧ̀:  ѡ҆правда́нїємъ твои̑мъ наꙋчи́ мѧ. 
Нбⷭ҇нагѡ мѵ́ра кꙋ́ю и҆мѣ́лъ є҆сѝ цѣ́нꙋ  многоцѣ́ннагѡ; ко́е прїѧ́лъ є҆сѝ противодосто́йное;  неи́стовство ѡ҆брѣ́лъ є҆сѝ проклѧ́тѣйшїй сатано̀. 
[ѯ҃є] Бл҃гость сотвори́лъ є҆сѝ съ рабо́мъ  твои́мъ гдⷭ҇и, по словесѝ твоемꙋ̀. 
А҆́ще нищелю́бецъ є҆сѝ, и҆ ѡ҆ мѵ́рѣ печа́лꙋеши  и҆стоща́емомъ во ѡ҆чище́нїе дꙋшѝ, ка́кѡ на зла́тѣ  продае́ши свѣтоза́рна; 
[ѯ҃ѕ] Бл҃гости и҆ наказа́нїю и҆ ра́зꙋмꙋ наꙋчи́ мѧ,  ꙗ҆́кѡ за́повѣдемъ твои̑мъ вѣ́ровахъ. 
Ѽ бж҃їй сло́ве! ѽ ра́досте моѧ̀! ка́кѡ  претерплю̀ тридне́вное твоѐ погребе́нїе; ны́нѣ  терза́юсѧ оу҆тро́бою мт҃рски. 
[ѯ҃з] Пре́жде да́же не смири́ти ми сѧ, а҆́зъ  прегрѣши́хъ, сегѡ̀ ра́ди сло́во твоѐ сохрани́хъ. 
Кто̀ да́стъ мѝ во́дꙋ и҆ сле́зъ и҆сто́чники,  бг҃оневѣ́стнаѧ дв҃а взыва́ше, да воспла́чꙋ сла́дкаго мѝ  і҆и҃са; 
[ѯ҃и] Бл҃гъ є҆сѝ ты̀ гдⷭ҇и, и҆ бл҃гостїю твое́ю  наꙋчи́ мѧ ѡ҆правда́нїємъ твои̑мъ. 
Ѽ го́ры и҆ хо́лми, и҆ человѣ́кѡвъ мно́жєства!  воспла́читесѧ, и҆ всѧ̑ рыда́йте со мно́ю бг҃а ва́шегѡ  мт҃рїю! (л. у_л҃в) 
[ѯ҃ѳ] Оу҆мно́жисѧ на мѧ̀ непра́вда го́рдыхъ,  а҆́зъ же всѣ́мъ се́рдцемъ мои́мъ и҆спыта́ю за́пѡвѣди  твоѧ̑. 
Когда̀ ви́ждꙋ тѧ̀ сп҃се, безлѣ́тнаго свѣ́та,  ра́дость и҆ сла́дость се́рдца моегѡ̀; дв҃а го́рькѡ  вопїѧ́ше. 
[ѻ҃] Оу҆сыри́сѧ ꙗ҆́кѡ млеко̀ се́рдце и҆́хъ, а҆́зъ  же зако́нꙋ твоемꙋ̀ поꙋчи́хсѧ. 
А҆́ще и҆ ꙗ҆́кѡ ка́мень сп҃се, краесѣко́мый, ты̀  прїѧ́лъ є҆сѝ сѣче́нїе, но и҆сточи́лъ є҆сѝ живꙋ́ю  стрꙋю̀, ꙗ҆́кѡ и҆сто́чникъ сы́й жи́зни. 
[ѻ҃а] Бл҃го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ  да наꙋчꙋ́сѧ ѡ҆правда́нїємъ твои̑мъ. 
Ꙗ҆́кѡ ѿ и҆сто́чника є҆ди́нагѡ сꙋгꙋ́бою рѣко́ю  ре́брѡмъ твои̑мъ и҆злива́ющымъ напаѧ́ющесѧ, безсме́ртнꙋю  прїѡбрѣта́емъ жи́знь. 
[ѻ҃в] Бл҃гъ мнѣ̀ зако́нъ оу҆́стъ твои́хъ, па́че  ты́сѧщъ зла́та и҆ сребра̀. 
Во́лею ꙗ҆ви́лсѧ є҆сѝ сло́ве во гро́бѣ ме́ртвъ,  но живе́ши, и҆ человѣ́ки, ꙗ҆́коже предре́клъ є҆сѝ,  воскрⷭ҇нїемъ твои́мъ сп҃се мо́й, воздвиза́еши. 
Сла́ва: Воспѣва́емъ сло́ве, тебѐ всѣ́хъ бг҃а,  со ѻ҆ц҃е́мъ и҆ ст҃ы́мъ твои́мъ дх҃омъ, и҆ сла́вимъ  бж҃е́ственное твоѐ погребе́нїе. 
И҆ ны́нѣ, бг҃оро́диченъ: Бл҃жи́мъ тѧ̀ бцⷣе  чⷭ҇таѧ, и҆ почита́емъ тридне́вное погребе́нїе сн҃а  твоегѡ̀ и҆ бг҃а на́шегѡ вѣ́рнѡ. 
И҆ па́ки пе́рвый припѣ́въ ѻ҆́ба ли̑ка вкꙋ́пѣ.  Та́же, є҆ктенїа̀ ма́лаѧ. 
И҆ возгла́съ на пе́рвꙋю статїю̀: 
Ꙗ҆́кѡ бл҃гослови́сѧ твоѐ и҆́мѧ, и҆ просла́висѧ  твоѐ црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ  и҆ при́снѡ, и҆ во вѣ́ки вѣкѡ́въ. 
И҆ покади́въ, начина́етъ вторꙋ́ю статїю̀. (л.  уѻ҃г) 
Статїѧ̀ втора́ѧ 
Начина́етъ лѣ́вый ли́къ бл҃гочи́ннѡ тропа́рь: 
Досто́йно є҆́сть велича́ти тѧ̀ жизнода́вца, на  крⷭ҇тѣ̀ рꙋ́цѣ просте́ршаго, и҆ сокрꙋ́шшаго держа́вꙋ  вра́жїю. 
[ѻ҃в] Рꙋ́цѣ твоѝ сотвори́стѣ мѧ̀, и҆ созда́стѣ  мѧ̀: вразꙋми́ мѧ, и҆ наꙋчꙋ́сѧ за́повѣдемъ твои̑мъ. 
Досто́йно є҆́сть велича́ти тѧ̀ всѣ́хъ  зижди́телѧ: твои́ми бо страда́ньми и҆́мамы безстра́стїе,  и҆зба́вльшесѧ тлѣ́нїѧ. 
[ѻ҃д] Боѧ́щїисѧ тебѐ оу҆́зрѧтъ мѧ̀ и҆  возвеселѧ́тсѧ, ꙗ҆́кѡ на словеса̀ твоѧ̑ оу҆пова́хъ. 
Оу҆жасе́сѧ землѧ̀, и҆ со́лнце сп҃се скры́сѧ,  тебѣ̀ невече́рнемꙋ свѣ́тꙋ хрⷭ҇тѐ, заше́дшꙋ во гро́бѣ  пло́тски. 
[ѻ҃є] Разꙋмѣ́хъ гдⷭ҇и, ꙗ҆́кѡ пра́вда сꙋдьбы̑  твоѧ̑, и҆ вои́стиннꙋ смири́лъ мѧ̀ є҆сѝ. 
Оу҆снꙋ́лъ є҆сѝ хрⷭ҇тѐ, є҆стественноживо́тнымъ  сно́мъ во гро́бѣ, и҆ ѿ тѧ́жкагѡ сна̀ грѣхо́внагѡ  воздви́глъ є҆сѝ ро́дъ человѣ́ческїй. 
[ѻ҃ѕ] Бꙋ́ди же млⷭ҇ть твоѧ̀, да оу҆тѣ́шитъ мѧ̀,  по словесѝ твоемꙋ̀ рабꙋ̀ твоемꙋ̀. 
Є҆ди́на же́нъ, кромѣ̀ болѣ́зней роди́хъ тѧ̀  ча́до, болѣ̑зни же ны́нѣ терплю̀ стрⷭ҇тїю твое́ю  нестерпи̑мыѧ, глаго́лаше чⷭ҇таѧ. 
[ѻ҃з] Да прїи́дꙋтъ мнѣ̀ щедрѡ́ты твоѧ̑, и҆ жи́въ  бꙋ́дꙋ, ꙗ҆́кѡ зако́нъ тво́й поꙋче́нїе моѐ є҆́сть. 
Горѣ́ тѧ сп҃се, неразлꙋ́чнѡ со ѻ҆ц҃е́мъ сꙋ́ща,  до́лѣ же ме́ртва просте́рта на землѝ, оу҆жаса́ютсѧ  зрѧ́ще серафі́ми. 
[ѻ҃и] Да постыдѧ́тсѧ го́рдїи, ꙗ҆́кѡ непра́веднѡ  беззако́нноваша на мѧ̀, а҆́зъ же поглꙋмлю́сѧ въ  за́повѣдехъ твои́хъ. (л. уѻ҃г ѡ҆б.) 
Раздира́етсѧ цр҃ко́внаѧ завѣ́са твои́мъ  распѧ́тїемъ, покрыва́ютъ свѣти̑ла сло́ве свѣ́тъ, тебѣ̀  скры́вшꙋсѧ сл҃нцꙋ под̾ зе́млю. 
[ѻ҃ѳ] Да ѡ҆братѧ́тъ мѧ̀ боѧ́щїисѧ тебѐ, и҆  вѣ́дѧщїи свидѣ̑нїѧ твоѧ̑. 
Землѝ и҆знача́ла є҆ди́нѣмъ ма́нїемъ водрꙋзи́вый  крꙋ́гъ, бездыха́ненъ ꙗ҆́кѡ человѣ́къ за́йде под̾  зе́млю: оу҆жасни́сѧ видѣ́нїемъ нб҃о. 
[п҃] Бꙋ́ди се́рдце моѐ непоро́чно во ѡ҆правда́нїихъ  твои́хъ, ꙗ҆́кѡ да не постыжꙋ́сѧ. 
Заше́лъ є҆сѝ под̾ зе́млю, рꙋко́ю твое́ю  созда́вый человѣ́ка, да воздви́гнеши ѿ паде́нїѧ  собо́ры человѣ́чєскїѧ всеси́льною держа́вою. 
[п҃а] И҆счеза́етъ во сп҃се́нїе твоѐ дꙋша̀ моѧ̀, на  словеса̀ твоѧ̑ оу҆пова́хъ. 
Пла́чь свѧще́нный прїиди́те воспои́мъ хрⷭ҇тꙋ̀  оу҆ме́ршемꙋ, ꙗ҆́кѡ дре́вле жєны̀ мѷронѡ́сицы, да и҆  ра́дꙋйсѧ оу҆слы́шимъ съ ни́ми. 
[п҃в] И҆счезо́ша ѻ҆́чи моѝ въ сло́во твоѐ,  глаго́люще: когда̀ оу҆тѣ́шиши мѧ̀; 
Мѵ́ро вои́стиннꙋ є҆сѝ ты̀ сло́ве неистощи́мое:  тѣ́мже тѝ и҆ мѵ́ра приноша́хꙋ, ꙗ҆́кѡ ме́ртвꙋ живо́мꙋ,  жєны̀ мѷронѡ́сицы. 
[п҃г] Занѐ бы́хъ ꙗ҆́кѡ мѣ́хъ на сла́нѣ,  ѡ҆правда́нїй твои́хъ не забы́хъ. 
А҆́дѡва оу҆́бѡ погребе́нъ ца̑рствїѧ хрⷭ҇тѐ  сокрꙋша́еши, сме́ртїю же сме́рть оу҆мерщвлѧ́еши, и҆  тлѣ́нїѧ свобожда́еши земнорѡ́дныѧ. 
[п҃д] Коли́кѡ є҆́сть дне́й раба̀ твоегѡ̀; когда̀  сотвори́ши мѝ ѿ гонѧ́щихъ мѧ̀ сꙋ́дъ; (л. уѻ҃д) 
То́ки жи́зни пролива́ющаѧ бж҃їѧ премꙋ́дрость, во  гро́бъ заходѧ́щи, животвори́тъ сꙋ́щыѧ въ незаходи́мыхъ  а҆́довыхъ мѣ́стѣхъ. 
[п҃є] Повѣ́даша мнѣ̀ законопрестꙋ̑пницы  глꙋмлє́нїѧ, но не ꙗ҆́кѡ зако́нъ тво́й гдⷭ҇и. 
Да человѣ́ческое ѡ҆бновлю̀ сокрꙋше́нное  є҆стество̀, оу҆ѧ́звленъ є҆́смь сме́ртїю хотѧ̀ пло́тїю:  мт҃и моѧ̀, не терза́йсѧ рыда́ньми. 
[п҃ѕ] Всѧ̑ за́пѡвѣди твоѧ̑ и҆́стина, непра́веднѡ  погна́ша мѧ̀, помози́ ми. 
Заше́лъ є҆сѝ под̾ зе́млю свѣтоно́сецъ пра́вды,  и҆ мє́ртвыѧ ꙗ҆́коже ѿ сна̀ воздви́глъ є҆сѝ,  ѿгна́въ всѧ́кꙋю тьмꙋ̀ сꙋ́щꙋю во а҆́дѣ. 
[п҃з] Вма́лѣ не сконча́ша менѐ на землѝ: а҆́зъ же  не ѡ҆ста́вихъ за́повѣдей твои́хъ. 
Зе́рно двоера́сленное є҆стественожи́зненное, въ  бока̀ земна̑ѧ сѣ́етсѧ со слеза́ми дне́сь: но прозѧ́бше,  мі́ръ радостносотвори́тъ. 
[п҃и] По млⷭ҇ти твое́й живи́ мѧ, и҆ сохраню̀  свидѣ̑нїѧ оу҆́стъ твои́хъ. 
Оу҆боѧ́сѧ а҆да́мъ, бг҃ꙋ ходѧ́щꙋ въ раѝ:  ра́дꙋетсѧ же, ко а҆́дꙋ соше́дшꙋ, пады́й пре́жде, и҆  ны́нѣ воздвиза́емь. 
[п҃ѳ] Во вѣ́къ гдⷭ҇и, сло́во твоѐ пребыва́етъ на  нб҃сѝ. 
Жре́тъ тебѣ̀ жє́ртвы слє́зныѧ ро́ждшаѧ тѧ̀  хрⷭ҇тѐ, пло́тїю положе́нꙋ во гро́бѣ, вопїю́щи: воста́ни  ча́до, ꙗ҆́коже предре́клъ є҆сѝ. 
[ч҃] Въ ро́дъ и҆ ро́дъ и҆́стина твоѧ̀, ѡ҆снова́лъ  є҆сѝ зе́млю, и҆ пребыва́етъ. 
Во гро́бѣ і҆ѡ́сифъ бл҃гоговѣ́йнѡ тѧ̀ но́вѣмъ  сокрыва́ѧ пѣ̑сни и҆схѡ́дныѧ бг҃олѣ̑пныѧ пое́тъ тебѣ̀,  смѣшє́ныѧ рыда́ньми сп҃се. (л. уѻ҃д ѡ҆б.) 
[ч҃а] Оу҆чине́нїемъ твои́мъ пребыва́етъ де́нь,  ꙗ҆́кѡ всѧ́чєскаѧ рабѡ́тна тебѣ̀. 
Гвоздьми́ тѧ крⷭ҇тꙋ̀ пригвожде́на, мт҃и твоѧ̀  сло́ве зрѧ́щи, гвоздьмѝ печа́ли го́рькїѧ пронза́етъ, и҆  стрѣла́ми дꙋ́шꙋ. 
[ч҃в] Ꙗ҆́кѡ а҆́ще бы не зако́нъ тво́й поꙋче́нїе  моѐ бы́лъ, тогда̀ оу҆́бѡ поги́блъ бы́хъ во смире́нїи  мое́мъ. 
Тѧ̀ всѣ́хъ наслажде́нїе мт҃и зрѧ́щи, питїе́мъ  напаѧ́ема го́рькимъ, слеза́ми лицѐ ѡ҆мака́етъ го́рцѣ. 
[ч҃г] Во вѣ́къ не забꙋ́дꙋ ѡ҆правда́нїй твои́хъ,  ꙗ҆́кѡ въ ни́хъ ѡ҆живи́лъ мѧ̀ є҆сѝ. 
Оу҆ѧзвлѧ́юсѧ лю́тѣ, и҆ растерза́юсѧ оу҆тро́бою  сло́ве, зрѧ́щи непра́ведное твоѐ заколе́нїе, глаго́лаше  пречⷭ҇таѧ съ пла́чемъ. 
[ч҃д] Тво́й є҆́смь а҆́зъ, сп҃си́ мѧ, ꙗ҆́кѡ  ѡ҆правда́нїй твои́хъ взыска́хъ. 
Ѻ҆́ко сла́дкое, и҆ оу҆стнѣ̀ твоѝ ка́кѡ  заключꙋ̀ сло́ве; ка́кѡ же тѧ̀ мертволѣ́пнѡ погребꙋ̀;  оу҆жаса́юсѧ, вопїѧ́ше і҆ѡ́сифъ. 
[ч҃є] Менѐ жда́ша грѣ̑шницы погꙋби́ти мѧ̀,  свидѣ̑нїѧ твоѧ̑ разꙋмѣ́хъ. 
Пѣ̑сни і҆ѡ́сифъ и҆ нїкоди́мъ надгрѡ́бныѧ пою́тъ  хрⷭ҇тꙋ̀ оу҆ме́ршемꙋ ны́нѣ, пою́тъ же съ ни́ми и҆  серафі́ми. 
[ч҃ѕ] Всѧ́кїѧ кончи́ны ви́дѣхъ коне́цъ, широка̀  за́повѣдь твоѧ̀ ѕѣлѡ̀. 
Захо́диши под̾ зе́млю сп҃се, сл҃нце пра́вды:  тѣ́мже ро́ждшаѧ тѧ̀ лꙋна̀ печа́льми ѡ҆скꙋдѣва́етъ,  ви́да твоегѡ̀ лиша́ема. 
[ч҃з] Ко́ль возлюби́хъ зако́нъ тво́й гдⷭ҇и, ве́сь  де́нь поꙋче́нїе моѐ є҆́сть. 
Оу҆жасе́сѧ а҆́дъ сп҃се, зрѧ́ тѧ жизнода́вца,  бога́тство ѻ҆́нагѡ оу҆пражднѧ́юща, и҆ ꙗ҆̀же ѿ вѣ́ка  мє́ртвыѧ возставлѧ́юща. (л. уѻ҃є) 
[ч҃и] Па́че вра̑гъ мои́хъ оу҆мꙋдри́лъ мѧ̀ є҆сѝ  за́повѣдїю твое́ю, ꙗ҆́кѡ въ вѣ́къ моѧ̀ є҆́сть. 
Со́лнце свѣ́тъ возсїѧва́етъ по но́щи сло́ве: и҆  ты́ же воскр҃съ, просїѧва́еши по сме́рти ꙗ҆́снѡ, ꙗ҆́кѡ  ѿ черто́га. 
[ч҃ѳ ] Па́че всѣ́хъ оу҆ча́щихъ мѧ̀ разꙋмѣ́хъ,  ꙗ҆́кѡ свидѣ̑нїѧ твоѧ̑ поꙋче́нїе моѐ є҆́сть. 
Землѧ́ тѧ созда́телю, въ нѣ́дра прїе́мши,  тре́петомъ содержи́ма сп҃се трѧсе́тсѧ, оу҆спи́вши  мє́ртвыѧ трѧсе́нїемъ. 
[р҃] Па́че ста́рєцъ разꙋмѣ́хъ, ꙗ҆́кѡ за́пѡвѣди  твоѧ̑ взыска́хъ. 
Мѵ́ры тѧ̀ хрⷭ҇тѐ, нїкоди́мъ и҆ бл҃гоѡбра́зный,  ны́нѣ новолѣ́пнѡ помазꙋ́юще, оу҆жасни́сѧ, вопїѧ́хꙋ,  всѧ̀ землѧ̀. 
[р҃а] Ѿ всѧ́кагѡ пꙋтѝ лꙋка́ва возбрани́хъ нога́мъ  мои̑мъ, ꙗ҆́кѡ да сохраню̀ словеса̀ твоѧ̑. 
Заше́лъ є҆сѝ свѣтотво́рче, и҆ съ тобо́ю за́йде  свѣ́тъ со́лнца: тре́петомъ же тва́рь содержи́тсѧ,  всѣ́хъ тѧ̀ проповѣ́дающи творца̀. 
[р҃в] Ѿ сꙋде́бъ твои́хъ не оу҆клони́хсѧ, ꙗ҆́кѡ  ты̀ законоположи́лъ мѝ є҆сѝ. 
Ка́мень оу҆глажде́нный, краеꙋго́льный покрыва́етъ  ка́мень: человѣ́къ же сме́ртный ꙗ҆́кѡ сме́ртна, бг҃а  покрыва́етъ ны́нѣ во гро́бѣ: оу҆жасни́сѧ землѐ. 
[р҃г] Ко́ль сладка̀ горта́ни моемꙋ̀ словеса̀ твоѧ̑,  па́че ме́да оу҆стѡ́мъ мои̑мъ. 
Ви́ждь оу҆ч҃нка̀, є҆го́же люби́лъ є҆сѝ, и҆  твою̀ мт҃рь ча́до, и҆ вѣща́нїе да́ждь сладча́йшее,  взыва́ше пла́чꙋщи чⷭ҇таѧ. 
[р҃д] Ѿ за́повѣдей твои́хъ разꙋмѣ́хъ, сегѡ̀  ра́ди возненави́дѣхъ всѧ́къ пꙋ́ть непра́вды. 
Ты̀ сло́ве, ꙗ҆́кѡ сы́й живота̀ да́тель,  і҆ꙋде́ѡвъ, на крⷭ҇тѣ̀ простры́йсѧ, не оу҆мертви́лъ  є҆сѝ, но воскреси́лъ є҆сѝ и҆ си́хъ мє́ртвыѧ. (л.  уѻ҃є ѡ҆б.) 
[р҃є] Свѣти́льникъ нога́ма мои́ма зако́нъ тво́й,  и҆ свѣ́тъ стезѧ́мъ мои̑мъ. 
Добро́ты сло́ве пре́жде не и҆мѣ́лъ є҆сѝ, нижѐ  ви́да, є҆гда̀ страда́лъ є҆сѝ, но воскр҃съ провозсїѧ́лъ  є҆сѝ, оу҆добри́въ человѣ́ки бж҃е́ственными зарѧ́ми. 
[р҃ѕ] Клѧ́хсѧ, и҆ поста́вихъ сохрани́ти сꙋдьбы̑  пра́вды твоеѧ̀. 
Заше́лъ є҆сѝ пло́тїю въ зе́млю невече́рнїй  свѣтоно́сецъ, и҆ не терпѧ̀ зрѣ́ти со́лнце поме́рче,  полꙋ́дни є҆щѐ сꙋ́щꙋ. 
[р҃з] Смири́хсѧ до ѕѣла̀ гдⷭ҇и, живи́ мѧ по  словесѝ твоемꙋ̀. 
Со́лнце вкꙋ́пѣ и҆ лꙋна̀ поме́ркше сп҃се, рабѡ́мъ  бл҃горазꙋ̑мнымъ ѡ҆бразова́хꙋсѧ, и҆̀же въ чє́рныѧ  ѻ҆дє́жды ѡ҆блача́тсѧ. 
[р҃и] Вѡ́льнаѧ оу҆́стъ мои́хъ бл҃говоли́ же гдⷭ҇и,  и҆ сꙋдьба́мъ твои̑мъ наꙋчи́ мѧ. 
Ви́дѣ тѧ̀ бг҃а со́тникъ, а҆́ще и҆ оу҆мертви́лсѧ  є҆сѝ: ка́кѡ тѧ̀ оу҆́бѡ бж҃е мо́й, ѡ҆сѧжꙋ̀ рꙋка́ма;  оу҆жаса́юсѧ, вопїѧ́ше і҆ѡ́сифъ. 
[р҃ѳ] Дꙋша̀ моѧ̀ въ рꙋкꙋ̀ твоє́ю вы́нꙋ, и҆ зако́на  твоегѡ̀ не забы́хъ. 
Оу҆снꙋ̀ а҆да́мъ, но сме́рть и҆з̾ ре́бръ  и҆зво́дитъ: ты́ же ны́нѣ оу҆снꙋ́лъ є҆сѝ сло́ве бж҃їй,  и҆сточа́еши ѿ ре́бръ твои́хъ мі́рови жи́знь. 
[р҃і] Положи́ша грѣ̑шницы сѣ́ть мнѣ̀, и҆ ѿ  за́повѣдей твои́хъ не заблꙋди́хъ. 
Оу҆снꙋ́лъ є҆сѝ ма́лѡ, и҆ ѡ҆живи́лъ є҆сѝ  оу҆ме́ршыѧ, и҆ воскр҃съ, воскр҃си́лъ є҆сѝ спѧ́щыѧ ѿ  вѣ́ка бл҃же. 
[ра҃і] Наслѣ́довахъ свидѣ̑нїѧ твоѧ̑ во вѣ́къ,  ꙗ҆́кѡ ра́дованїе се́рдца моегѡ̀ сꙋ́ть. 
Взѧ́тъ є҆сѝ ѿ землѝ, но и҆сточи́лъ є҆сѝ  сп҃се́нїѧ вїно̀, живото́чнаѧ лозо̀: прославлѧ́ю стрⷭ҇ть  и҆ крⷭ҇тъ. (л. уѻ҃ѕ) 
[рв҃і] Приклони́хъ се́рдце моѐ, сотвори́ти  ѡ҆правда̑нїѧ твоѧ̑ въ вѣ́къ за воздаѧ́нїе. 
Ка́кѡ оу҆́мнаѧ чинонача̑лїѧ тѧ̀ сп҃се пою́тъ,  на́га, ѡ҆кровавле́на, ѡ҆сꙋжде́на, терпѧ́ще де́рзость  распина́телей; 
[рг҃і] Законопрестꙋ̑пныѧ возненави́дѣхъ, зако́нъ  же тво́й возлюби́хъ. 
Ѡ҆брꙋче́нный, стропо́тнѣйшїй ро́де є҆вре́йскїй,  вѣ́далъ є҆сѝ воздвиже́нїе хра́ма, почто̀ ѡ҆сꙋди́лъ  є҆сѝ хрⷭ҇та̀; 
[рд҃і] Помо́щникъ мо́й, и҆ застꙋ́пникъ мо́й є҆сѝ  ты̀, на словеса̀ твоѧ̑ оу҆пова́хъ. 
Во ѻ҆де́ждꙋ порꙋга́нїѧ оу҆краси́телѧ всѣ́хъ  ѡ҆блека́еши, и҆́же нб҃о оу҆твердѝ, и҆ зе́млю оу҆красѝ  чꙋ́днѡ. 
[рє҃і] Оу҆клони́тесѧ ѿ менѐ лꙋка́внꙋющїи, и҆  и҆спыта́ю за́пѡвѣди бг҃а моегѡ̀. 
Ꙗ҆́коже неѧ́сыть оу҆ѧ́звленъ въ ре́бра твоѧ̑  сло́ве, ѻ҆́троки твоѧ̑ оу҆ме́ршыѧ ѡ҆живи́лъ є҆сѝ,  и҆ска́павъ живѡ́тныѧ и҆̀мъ то́ки. 
[рѕ҃і] Застꙋпи́ мѧ по словесѝ твоемꙋ̀: и҆ жи́въ  бꙋ́дꙋ, и҆ не посрамѝ менѐ ѿ ча́ѧнїѧ моегѡ̀. 
Со́лнце пре́жде оу҆ста́ви і҆исꙋ́съ,  и҆ноплеме́нники сѣкі́й: ты́ же скры́лсѧ є҆сѝ низлага́ѧ  тьмы̀ нача́льника. 
[рз҃і] Помози́ ми, и҆ сп҃сꙋ́сѧ, и҆ поꙋчꙋ́сѧ во  ѡ҆правда́нїихъ твои́хъ вы́нꙋ. 
Нѣ́дръ ѻ҆ч҃ескихъ неисхо́денъ пребы́въ ще́дре,  и҆ человѣ́къ бы́ти бл҃говоли́лъ є҆сѝ, и҆ во а҆́дъ  снизше́лъ є҆сѝ хрⷭ҇тѐ. 
[ри҃і] Оу҆ничижи́лъ є҆сѝ всѧ̑ ѿстꙋпа́ющїѧ ѿ  ѡ҆правда́нїй твои́хъ, ꙗ҆́кѡ непра́ведно помышле́нїе  и҆́хъ. 
Взѧ́тсѧ распны́йсѧ, и҆́же на вода́хъ зе́млю  повѣ́шей, и҆ ꙗ҆́кѡ бездыха́ненъ въ не́й ны́нѣ  возлега́етъ: ꙗ҆́же не терпѧ́щи трѧса́шесѧ лю́тѣ. (л.  уѻ҃ѕ ѡ҆б.) 
[рѳ҃і] Престꙋпа́ющыѧ непщева́хъ всѧ̑ грѣ̑шныѧ  землѝ: сегѡ̀ ра́ди возлюби́хъ свидѣ̑нїѧ твоѧ̑. 
Оу҆вы̀ мнѣ̀, ѽ сн҃е, неискꙋсомꙋ́жнаѧ рыда́ше  глаго́лющи: є҆го́же бо ꙗ҆́кѡ цр҃ѧ̀ надѣ́ѧхсѧ,  ѡ҆сꙋжде́на зрю̀ ны́нѣ на крⷭ҇тѣ̀. 
[р҃к] Пригвоздѝ стра́хꙋ твоемꙋ̀ плѡ́ти моѧ̑, ѿ  сꙋде́бъ бо твои́хъ оу҆боѧ́хсѧ. 
Сїѧ̑ гаврїи́лъ мнѣ̀ возвѣстѝ, є҆гда̀ слетѣ̀,  и҆́же црⷭ҇тво вѣ́чное речѐ, сн҃а моегѡ̀ і҆и҃са. 
[рк҃а] Сотвори́хъ сꙋ́дъ и҆ пра́вдꙋ, не преда́ждь  менѐ ѡ҆би́дѧщымъ мѧ̀. 
Оу҆вы̀, сѷмеѡ́ново соверши́сѧ прⷪ҇ро́чество:  тво́й бо ме́чь про́йде се́рдце моѐ, є҆мманꙋ́иле. 
[рк҃в] Воспрїимѝ раба̀ твоего̀ во бл҃го, да не  ѡ҆клевета́ютъ менѐ го́рдїи. 
Понѐ сꙋ́щихъ ѿ ме́ртвыхъ постыди́тесѧ, ѽ  і҆ꙋде́є! и҆̀хже животода́вецъ возста́ви, є҆го́же вы̀  оу҆би́сте зави́стнѡ. 
[рк҃г] Ѻ҆́чи моѝ и҆счезо́стѣ во сп҃се́нїе твоѐ,  и҆ въ сло́во пра́вды твоеѧ̀. 
Оу҆жасе́сѧ ви́дѣвшее, неви́димый свѣ́те, тебѐ  хрⷭ҇тѐ мо́й во гро́бѣ сокрыва́ема, бездыха́нна же, и҆  помрачѝ со́лнце свѣ́тъ. 
[рк҃д] Сотворѝ съ рабо́мъ твои́мъ по млⷭ҇ти твое́й,  и҆ ѡ҆правда́нїємъ твои̑мъ наꙋчи́ мѧ. 
Пла́каше го́рькѡ пренепоро́чнаѧ мт҃и твоѧ̀ сло́ве,  є҆гда̀ во гро́бѣ ви́дѣ тебѐ неизрече́ннаго и҆  безнача́льнаго бг҃а. 
[рк҃є] Ра́бъ тво́й є҆́смь а҆́зъ, вразꙋми́ мѧ, и҆  оу҆вѣ́мъ свидѣ̑нїѧ твоѧ̑. 
Ме́ртвость твою̀ нетлѣ́ннаѧ хрⷭ҇тѐ, мт҃и твоѧ̀  зрѧ́щи, го́рькѡ къ тебѣ̀ вѣща́ше: не коснѝ животѐ въ  ме́ртвыхъ. (л. уѻ҃з) 
[рк҃ѕ] Вре́мѧ сотвори́ти гдⷭ҇ви, разори́ша зако́нъ  тво́й. 
А҆́дъ лю́тый потрепета̀, є҆гда́ тѧ ви́дѣ сл҃нце  сла́вы безсме́ртне, и҆ и҆здава́ше ю҆́зники тща́тельнѡ. 
[рк҃з] Сегѡ̀ ра́ди возлюби́хъ за́пѡвѣди твоѧ̑ па́че  зла́та и҆ топа́зїѧ. 
Ве́лїе и҆ оу҆жа́сное видѣ́нїе ны́нѣ зри́тсѧ:  живота̀ сы́й вино́вный, сме́рть под̾ѧ́тъ, ѡ҆живи́ти  хотѧ̀ всѣ́хъ. 
[рк҃и] Сегѡ̀ ра́ди ко всѣ̑мъ за́повѣдемъ твои̑мъ  направлѧ́хсѧ, всѧ́къ пꙋ́ть непра́вды возненави́дѣхъ. 
Пробода́ешисѧ въ ре́бра, и҆ пригвожда́ешисѧ влⷣко  рꙋка́ми, ꙗ҆́звꙋ ѿ ребра̀ ты̀ и҆сцѣлѧ́ѧ, и҆  невоздержа́нїе рꙋ́къ пра́ѻтєцъ. 
[рк҃ѳ] Ди̑вна свидѣ̑нїѧ твоѧ̑, сегѡ̀ ра́ди и҆спыта̀  ѧ҆̀ дꙋша̀ моѧ̀. 
Пре́жде рахи́лина сы́на пла́каше всѧ́къ и҆́же въ  домꙋ̀, и҆ сн҃а дв҃ыѧ рыда́хꙋ оу҆чєни́къ ли́къ съ  мт҃рїю. 
[р҃л] Ꙗ҆вле́нїе слове́съ твои́хъ просвѣща́етъ, и҆  вразꙋмлѧ́етъ младе́нцы. 
Оу҆даре́нїе рꙋ́къ да́ша хрⷭ҇то́вой лани́тѣ,  рꙋко́ю человѣ́ка созда́вшагѡ, и҆ чє́люсти ѕвѣ́рѧ  сокрꙋши́вшагѡ. 
[рл҃а] Оу҆ста̀ моѧ̑ ѿверзо́хъ, и҆ привлеко́хъ  дꙋ́хъ, ꙗ҆́кѡ за́повѣдей твои́хъ жела́хъ. 
Пѣ́сньми твоѐ хрⷭ҇тѐ, ны́нѣ распѧ́тїе и҆  погребе́нїе, всѝ вѣ́рнїи пра́зднꙋемъ, и҆зба́вльшесѧ  сме́рти погребе́нїемъ твои́мъ. 
Сла́ва, трⷪ҇ченъ: Безнача́льне бж҃е,  соприсносꙋ́щне сло́ве, и҆ дш҃е ст҃ы́й, лю́ди  правосла́вныѧ въ вѣ́рѣ оу҆крѣпѝ на ра̑тныѧ ꙗ҆́кѡ  бл҃гъ. 
И҆ ны́нѣ, бг҃оро́диченъ: Жи́знь ро́ждшаѧ,  пренепоро́чнаѧ чⷭ҇таѧ дв҃о, оу҆толѝ церкѡ́вныѧ  собла́зны, и҆ пода́ждь ми́ръ ꙗ҆́кѡ бл҃га́ѧ. (л. уѻ҃з  ѡ҆б.) 
И҆ па́ки пе́рвый тропа́рь ѻ҆́ба ли̑ка. Та́же  є҆ктенїа̀ ма́лаѧ. 
Возгла́съ во вторꙋ́ю статїю̀: Ꙗ҆́кѡ ст҃ъ є҆сѝ  бж҃е на́шъ, и҆́же на прⷭ҇то́лѣ сла́вы херꙋві́мстѣмъ  почива́ѧй, и҆ тебѣ̀ сла́вꙋ возсыла́емъ со безнача́льнымъ  твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. 
И҆ начина́емъ тре́тїю статїю̀, кадѧ́щꙋ сщ҃е́нникꙋ. 
Статїѧ̀ тре́тїѧ. 
Начина́етъ па́ки со сладкопѣ́нїемъ десны́й,  си́рѣчь пе́рвый ли́къ на гла́съ г҃-й. 
Ро́ди всѝ пѣ́снь погребе́нїю твоемꙋ̀ прино́сѧтъ,  хрⷭ҇тѐ мо́й. 
[рл҃в] При́зри на мѧ̀, и҆ поми́лꙋй мѧ̀, по сꙋдꙋ̀  лю́бѧщихъ и҆́мѧ твоѐ. 
Сне́мъ съ дре́ва и҆́же ѿ а҆рїмаѳе́а, плащани́цею  ѡ҆бви́въ во гро́бѣ тѧ̀ погреба́етъ. 
[рл҃г] Стѡпы̀ моѧ̑ напра́ви по словесѝ твоемꙋ̀, и҆  да не ѡ҆блада́етъ мно́ю всѧ́кое беззако́нїе. 
Мѷронѡ́сицы прїидо́ша, мѵ́ра тебѣ̀ хрⷭ҇тѐ мо́й  носѧ́щыѧ премꙋ́дрѡ. 
[рл҃д] И҆зба́ви мѧ̀ ѿ клеветы̀ человѣ́ческїѧ, и҆  сохраню̀ за́пѡвѣди твоѧ̑. 
Грѧдѝ всѧ̀ тва́рь, пѣ̑сни и҆схѡ́дныѧ принесе́мъ  зижди́телю. 
[рл҃є] Лицѐ твоѐ просвѣтѝ на раба̀ твоего̀ и҆  наꙋчи́ мѧ ѡ҆правда́нїємъ твои̑мъ. 
Ꙗ҆́кѡ ме́ртва жива́го съ мѷроно́сицами, всѝ  мѷропома́жемъ мꙋ́дреннѡ. 
[рл҃ѕ] И҆схѡ́дища водна̑ѧ и҆зведо́стѣ ѻ҆́чи моѝ,  поне́же не сохрани́хъ зако́на твоегѡ̀. (л. уѻ҃и) 
І҆ѡ́сифе требл҃же́нне, погребѝ тѣ́ло хрⷭ҇та̀  жизнода́вца. 
[рл҃з] Пра́веденъ є҆сѝ гдⷭ҇и, и҆ пра́ви сꙋдѝ  твоѝ. 
И҆̀хже воспита̀ ма́нною, воздвиго́ша пѧ́тꙋ на  бл҃годѣ́телѧ. 
[рл҃и] Заповѣ́далъ є҆сѝ пра́вдꙋ, свидѣ̑нїѧ  твоѧ̑, и҆ и҆́стинꙋ ѕѣлѡ̀. 
И҆̀хже воспита̀ ма́нною, прино́сѧтъ сп҃сꙋ же́лчь  кꙋ́пнѡ и҆ ѻ҆́цетъ. 
[рл҃ѳ] И҆ста́ѧла мѧ̀ є҆́сть ре́вность твоѧ̀, ꙗ҆́кѡ  забы́ша словеса̀ твоѧ̑ вразѝ моѝ. 
Ѽ пребезꙋ́мїѧ, и҆ хрⷭ҇тоꙋбі́йства  прⷪ҇рокоꙋбі́йцъ! 
[р҃м] Разжже́но сло́во твоѐ ѕѣлѡ̀, и҆ ра́бъ тво́й  возлюбѝ є҆̀. 
Ꙗ҆́коже безꙋ́мный слꙋжи́тель, предадѐ  оу҆чени́къ бе́зднꙋ премꙋ́дрости. 
[рм҃а] Ю҆нѣ́йшїй а҆́зъ є҆́смь и҆ оу҆ничиже́нъ,  ѡ҆правда́нїй твои́хъ не забы́хъ. 
И҆зба́вителѧ ѡ҆ста́вивъ, плѣ́нникъ ѡ҆ста́висѧ  льсти́вый і҆ꙋ́да. 
[рм҃в] Пра́вда твоѧ̀ пра́вда во вѣ́къ, и҆ зако́нъ  тво́й и҆́стина. 
По соломѡ́нꙋ, ро́въ глꙋбо́кїй, оу҆ста̀ є҆врє́й  беззако́нныхъ. 
[рм҃г] Скѡ́рби и҆ нꙋ́жди ѡ҆брѣто́ша мѧ̀, за́пѡвѣди  твоѧ̑ поꙋче́нїе моѐ. 
Въ стропо́тныхъ ше́ствїихъ є҆вре́ѡвъ  беззако́нныхъ, волчцы̀ и҆ сѣ̑ти. 
[рм҃д] Пра́вда свидѣ̑нїѧ твоѧ̑ въ вѣ́къ: вразꙋми́  мѧ, и҆ жи́въ бꙋ́дꙋ. 
І҆ѡ́сифъ погреба́етъ съ нїкоди́момъ мертволѣ́пнѡ  зижди́телѧ. 
[рм҃є] Воззва́хъ всѣ́мъ се́рдцемъ мои́мъ,  оу҆слы́ши мѧ̀ гдⷭ҇и, ѡ҆правда̑нїѧ твоѧ̑ взыщꙋ̀. (л.  уѻ҃и ѡ҆б.) 
Жизнода́вче сп҃се, сла́ва держа́вѣ твое́й, а҆́дъ  разо́ршей. 
[рм҃ѕ] Воззва́хъ тѝ, сп҃си́ мѧ, и҆ сохраню̀  свидѣ̑нїѧ твоѧ̑. 
Лежа́ща тѧ̀ пречⷭ҇таѧ ви́дѧщи, сло́ве,  матеролѣ́пнѡ пла́каше. 
[рм҃з] Предвари́хъ въ безго́дїи, и҆ воззва́хъ, на  словеса̀ твоѧ̑ оу҆пова́хъ. 
Ѽ сладча́йшаѧ моѧ̀ весно̀, сладча́йшее моѐ  ча́до! гдѣ̀ твоѧ̀ за́йде добро́та; 
[рм҃и] Предвари́стѣ ѻ҆́чи моѝ ко оу҆́трꙋ,  поꙋчи́тисѧ словесє́мъ твои̑мъ. 
Пла́чь сподвиза́ше всечⷭ҇таѧ твоѧ̀ мт҃и, тебѣ̀  сло́ве оу҆ме́ршꙋ. 
[рм҃ѳ] Гла́съ мо́й оу҆слы́ши гдⷭ҇и, по млⷭ҇ти  твое́й, по сꙋдьбѣ̀ твое́й живи́ мѧ. 
Жєны̀ съ мѵ́ры прїидо́ша пома́зати хрⷭ҇та̀  бж҃е́ственнаго мѵ́ра. 
[р҃н] Прибли́жишасѧ гонѧ́щїи мѧ̀ беззако́нїемъ, ѿ  зако́на же твоегѡ̀ оу҆дали́шасѧ. 
Сме́рть сме́ртїю ты̀ оу҆мерщвлѧ́еши бж҃е мо́й,  бж҃е́ственною си́лою твое́ю. 
[рн҃а] Бли́зъ є҆сѝ ты̀ гдⷭ҇и, и҆ всѝ пꙋтїѐ твоѝ  и҆́стина. 
Прельсти́сѧ преле́стникъ, прельсти́выйсѧ  и҆збавлѧ́етсѧ, премꙋ́дростїю твое́ю бж҃е мо́й. 
[рн҃в] И҆спе́рва позна́хъ ѿ свидѣ́нїй твои́хъ,  ꙗ҆́кѡ во вѣ́къ ѡ҆снова́лъ ѧ҆̀ є҆сѝ. 
Во дно̀ а҆́дово низведе́нъ бы́сть преда́тель, въ  кла́денецъ и҆стлѣ́нїѧ. 
[рн҃г] Ви́ждь смире́нїе моѐ, и҆ и҆зми́ мѧ, ꙗ҆́кѡ  зако́на твоегѡ̀ не забы́хъ. 
Волчцы̀ и҆ сѣ̑ти пꙋтїѐ треѻкаѧ́ннагѡ безꙋ́мнагѡ  і҆ꙋ́ды. (л. уѻ҃ѳ) 
[рн҃д] Сꙋдѝ сꙋ́дъ мо́й, и҆ и҆зба́ви мѧ̀, словесѐ  ра́ди твоегѡ̀ живи́ мѧ. 
Всѝ спогиба́ютъ распина́телїе твоѝ сло́ве, сн҃е  бж҃їй всецр҃ю̀. 
[рн҃є] Дале́че ѿ грѣ̑шникъ сп҃се́нїе, ꙗ҆́кѡ  ѡ҆правда́нїй твои́хъ не взыска́ша. 
Въ кла́денецъ и҆стлѣ́нїѧ всѝ спогиба́ютъ мꙋ́жїе  крове́й. 
[рн҃ѕ] Щедрѡ́ты твоѧ̑ мно́ги гдⷭ҇и, по сꙋдьбѣ̀  твое́й живи́ мѧ. 
Сн҃е бж҃їй всецр҃ю̀ бж҃е мо́й, созда́телю мо́й,  ка́кѡ стрⷭ҇ть под̾ѧ́лъ є҆сѝ; 
[рн҃з] Мно́зи и҆згонѧ́щїи мѧ̀ и҆ стꙋжа́ющїи мѝ, ѿ  свидѣ́нїй твои́хъ не оу҆клони́хсѧ. 
Ю҆́ница тельца̀ на дре́вѣ повѣ́шена взыва́ше  зрѧ́щи. 
[рн҃и] Ви́дѣхъ неразꙋмѣва́ющыѧ и҆ и҆ста́ѧхъ,  ꙗ҆́кѡ слове́съ твои́хъ не сохрани́ша. 
Тѣ́ло живоно́сное і҆ѡ́сифъ погреба́етъ съ  нїкоди́момъ. 
[рн҃ѳ] Ви́ждь, ꙗ҆́кѡ за́пѡвѣди твоѧ̑ возлюби́хъ  гдⷭ҇и, по млⷭ҇ти твое́й живи́ мѧ. 
Взыва́ше ѻ҆трокови́ца те́плѣ сле́зы точа́щи,  оу҆тро́бою пробода́ема. 
[р҃ѯ] Нача́ло слове́съ твои́хъ и҆́стина, и҆ во  вѣ́къ всѧ̑ сꙋдьбы̑ пра́вды твоеѧ̀. 
Свѣ́те ѻ҆́чїю моє́ю, сладча́йшее моѐ ча́до,  ка́кѡ во гро́бѣ ны́нѣ покрыва́ешисѧ; 
[рѯ҃а] Кнѧ́зи погна́ша мѧ̀ тꙋ́не, и҆ ѿ слове́съ  твои́хъ оу҆боѧ́сѧ се́рдце моѐ. 
А҆да́ма и҆ є҆́ѵꙋ свободи́ти, мт҃и не рыда́й, сїѧ̑  страждꙋ̀. 
[рѯ҃в] Возра́дꙋюсѧ а҆́зъ ѡ҆ словесѣ́хъ твои́хъ,  ꙗ҆́кѡ ѡ҆брѣта́ѧй коры́сть мно́гꙋ. 
Прославлѧ́ю твоѐ, сн҃е мо́й, кра́йнее  бл҃гоꙋтро́бїе, є҆гѡ́же ра́ди сїѧ̑ стра́ждеши. (л. уѻ҃ѳ  ѡ҆б.) 
[рѯ҃г] Непра́вдꙋ возненави́дѣхъ и҆ ѡ҆мерзи́хъ  зако́нъ же тво́й возлюби́хъ. 
Ѻ҆́цтомъ напое́нъ бы́лъ є҆сѝ и҆ же́лчїю ще́дре,  дре́внее разрѣша́ѧ вкꙋше́нїе. 
[рѯ҃д] Седмери́цею дне́мъ хвали́хъ тѧ̀, ѡ҆  сꙋдьба́хъ пра́вды твоеѧ̀. 
На крⷭ҇тѣ̀ пригвозди́лсѧ є҆сѝ, дре́вле лю́ди  твоѧ̑ столпо́мъ ѻ҆́блачнымъ покрыва́ѧй. 
[рѯ҃є] Ми́ръ мно́гъ лю́бѧщымъ зако́нъ тво́й, и҆  нѣ́сть и҆̀мъ собла́зна. 
Мѷронѡ́сицы сп҃се ко гро́бꙋ прише́дшыѧ, мѵ́ра  принесо́ша тебѣ̀. 
[рѯ҃ѕ] Ча́ѧхъ сп҃се́нїѧ твоегѡ̀ гдⷭ҇и, и҆  за́пѡвѣди твоѧ̑ возлюби́хъ. 
Воста́ни ще́дре, ѿ про́пастей а҆́дскихъ  возставлѧ́ѧй на́съ. 
[рѯ҃з] Сохранѝ дꙋша̀ моѧ̀ свидѣ̑нїѧ твоѧ̑, и҆  возлюбѝ ѧ҆̀ ѕѣлѡ̀. 
Воскреснѝ жизнода́вче, ро́ждшаѧ тѧ̀ мт҃и сле́зы  точа́щи глаго́летъ. 
[рѯ҃и] Сохрани́хъ за́пѡвѣди твоѧ̑ и҆ свидѣ̑нїѧ  твоѧ̑, ꙗ҆́кѡ всѝ пꙋтїѐ моѝ пред̾ тобо́ю гдⷭ҇и. 
Потщи́сѧ воскрⷭ҇нꙋти, печа́ль разрѣша́ѧ сло́ве,  чи́стѡ ро́ждшїѧ тѧ̀. 
[рѯ҃ѳ] Да прибли́житсѧ моле́нїе моѐ пред̾ тѧ̀  гдⷭ҇и, по словесѝ твоемꙋ̀ вразꙋми́ мѧ. 
Нбⷭ҇ныѧ си̑лы оу҆жасо́шасѧ стра́хомъ, ме́ртва тѧ̀  зрѧ́ще. 
[р҃ѻ] Да вни́детъ проше́нїе моѐ пред̾ тѧ̀ гдⷭ҇и,  по словесѝ твоемꙋ̀ и҆зба́ви мѧ̀. 
Любо́вїю же и҆ стра́хомъ стрⷭ҇ти твоѧ̑  почита́ющымъ, да́ждь прегрѣше́нїй разрѣше́нїе. (л.  у҃п) 
[рѻ҃а] Ѿры́гнꙋтъ оу҆стнѣ̀ моѝ пѣ́нїе, є҆гда̀  наꙋчи́ши мѧ̀ ѡ҆правда́нїємъ твои̑мъ. 
Ѽ оу҆жа́снагѡ и҆ стра́ннагѡ видѣ́нїѧ, бж҃їй  сло́ве! ка́кѡ землѧ́ тѧ спокрыва́етъ; 
[рѻ҃в] Провѣща́етъ ѧ҆зы́къ мо́й словеса̀ твоѧ̑,  ꙗ҆́кѡ всѧ̑ за́пѡвѣди твоѧ̑ пра́вда. 
Носѧ́й тѧ̀ дре́вле сп҃се, і҆ѡ́сифъ бѣ́гаетъ, и҆  ны́нѣ тѧ̀ и҆ны́й погреба́етъ. 
[рѻ҃г] Да бꙋ́детъ рꙋка̀ твоѧ̀ є҆́же сп҃сти́ мѧ,  ꙗ҆́кѡ за́пѡвѣди твоѧ̑ и҆зво́лихъ. 
Пла́четъ и҆ рыда́етъ тѧ̀ пречⷭ҇таѧ мт҃и твоѧ̀,  сп҃се мо́й оу҆мерщвле́наго. 
[рѻ҃д] Возжела́хъ сп҃се́нїе твоѐ гдⷭ҇и, и҆ зако́нъ  тво́й поꙋче́нїе моѐ є҆́сть. 
Оу҆жаса́ютсѧ оу҆мы̀ стра́ннагѡ, и҆ оу҆жа́снагѡ  тебѐ всѣ́хъ созда́телѧ, погребе́нїѧ. 
[рѻ҃є] Жива̀ бꙋ́детъ дꙋша̀ моѧ̀, и҆ восхва́литъ  тѧ̀, и҆ сꙋдьбы̑ твоѧ̑ помо́гꙋтъ мнѣ̀. 
И҆злїѧ́ша на гро́бъ мѷронѡ́сицы мѵ̑ра, ѕѣлѡ̀  ра́нѡ прише́дшыѧ. 
[рѻ҃ѕ] Заблꙋди́хъ ꙗ҆́кѡ ѻ҆вча̀ поги́бшее, взыщѝ  раба̀ твоего̀, ꙗ҆́кѡ за́повѣдей твои́хъ не забы́хъ. 
Ми́ръ цр҃кви, лю́демъ твои̑мъ сп҃се́нїе да́рꙋй  воста́нїемъ твои́мъ. 
Сла́ва: Ѽ трⷪ҇це бж҃е мо́й, ѻ҆́ч҃е, сн҃е и҆  дш҃е, поми́лꙋй мі́ръ. 
И҆ ны́нѣ: Ви́дѣти твоегѡ̀ сн҃а воскрⷭ҇нїе, дв҃о,  сподо́би твоѧ̑ рабы̑. 
И҆ а҆́бїе пое́мъ тропарѝ сїѧ̑, во гла́съ є҃: 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои̑мъ. (л. у҃п ѡ҆б.) 
А҆́гг҃льскїй собо́ръ оу҆диви́сѧ, зрѧ̀ тебѐ въ  ме́ртвыхъ вмѣни́вшасѧ, сме́ртнꙋю же сп҃се крѣ́пость  разори́вша, и҆ съ собо́ю а҆да́ма воздви́гша, и҆ ѿ а҆́да  всѧ̑ свобо́ждша. 
Бл҃гослове́нъ є҆сѝ гдⷭ҇и: 
Почто̀ мѵ̑ра съ ми́лостивными слеза́ми, ѽ  оу҆чєни́цы растворѧ́ете; блиста́ѧйсѧ во гро́бѣ  а҆́гг҃лъ мѷроно́сицамъ вѣща́ше: ви́дите вы̀ гро́бъ, и҆  оу҆разꙋмѣ́йте, сп҃съ бо воскр҃се ѿ гро́ба. 
Бл҃гослове́нъ є҆сѝ гдⷭ҇и: 
Ѕѣлѡ̀ ра́нѡ мѷронѡ́сицы теча́хꙋ ко гро́бꙋ  твоемꙋ̀, рыда́ющыѧ, но предста̀ къ ни̑мъ а҆́гг҃лъ и҆  речѐ: рыда́нїѧ вре́мѧ преста̀, не пла́чите: воскрⷭ҇нїе  же а҆пⷭ҇лѡмъ рцы́те. 
Бл҃гослове́нъ є҆сѝ гдⷭ҇и: 
Мѷронѡ́сицы жєны̀, съ мѵ́ры прише́дшыѧ ко гро́бꙋ  твоемꙋ̀ сп҃се, рыда́хꙋ: а҆́гг҃лъ же къ ни̑мъ речѐ,  глаго́лѧ: что̀ съ ме́ртвыми жива́го помышлѧ́ете; ꙗ҆́кѡ  бг҃ъ бо воскр҃се ѿ гро́ба. 
Сла́ва, трⷪ҇ченъ: Поклони́мсѧ ѻ҆ц҃ꙋ̀, и҆ є҆гѡ̀  сн҃ови, и҆ ст҃о́мꙋ дх҃ꙋ, ст҃ѣ́й трⷪ҇цѣ во є҆ди́номъ  сꙋществѣ̀, съ серафі́мы зовꙋ́ще: ст҃ъ, ст҃ъ, ст҃ъ є҆сѝ  гдⷭ҇и. 
И҆ ны́нѣ, бг҃оро́диченъ: Жизнода́вца ро́ждши,  грѣха̀ дв҃о а҆да́ма и҆зба́вила є҆сѝ, ра́дость же  є҆́ѵѣ въ печа́ли мѣ́сто подала̀ є҆сѝ: па́дшыѧ же ѿ  жи́зни къ се́й напра́ви, и҆з̾ тебѐ воплоти́выйсѧ бг҃ъ  и҆ чл҃вѣ́къ. 
А҆ллилꙋ́їа, три́жды. 
Та́же, є҆ктенїа̀ ма́лаѧ. 
Возгла́съ: Ты́ бо є҆сѝ цр҃ь ми́ра, хрⷭ҇тѐ бж҃е  на́шъ, и҆ тебѣ̀ сла́вꙋ возсыла́емъ, со безнача́льнымъ  твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ, и҆ во  вѣ́ки вѣкѡ́въ. (л. уп҃а) 
И҆ пое́мъ сѣда́ленъ днѐ, гла́съ а҃. 
Подо́бенъ: Гро́бъ тво́й сп҃се: 
Плащани́цею чи́стою, и҆ а҆рѡма́ты бж҃е́ственными  тѣ́ло чⷭ҇тно́е, и҆спроси́въ оу҆ пїла́та  мѷропомазꙋ́етъ, и҆ полага́етъ і҆ѡ́сифъ въ но́вомъ  гро́бѣ. тѣ́мже оу҆ра́нше мѷронѡ́сицы жєны̀,  возопи́ша покажѝ на́мъ, ꙗ҆́коже предре́клъ є҆сѝ  хрⷭ҇тѐ, воскрⷭ҇нїе. 
Сла́ва, коне́цъ. 
И҆ ны́нѣ, дрꙋгі́й подо́бенъ: 
Оу҆жасо́шасѧ ли́цы а҆́гг҃льстїи, зрѧ́ще  сѣдѧ́щаго въ нѣ́дрѣхъ ѻ҆́ч҃ихъ: ка́кѡ во гро́бъ  полага́етсѧ ꙗ҆́кѡ ме́ртвъ безсме́ртный! є҆го́же чи́ни  а҆́гг҃льстїи ѡ҆крꙋжа́ютъ и҆ сла́вѧтъ съ ме́ртвыми во  а҆́дѣ, ꙗ҆́кѡ зижди́телѧ и҆ гдⷭ҇а. 
Та́же быва́етъ чте́нїе въ толкова́нїи є҆ѵⷢ҇лїа на  матѳе́а, зача́ло рд҃і: Во оу҆́трїй же де́нь, и҆́же  є҆́сть по пѧтцѣ̀: Воскрⷭ҇нїе хрⷭ҇то́во не  глаго́лемъ. Но а҆́бїе ѱало́мъ н҃. И҆ пое́мъ канѡ́нъ,  і҆рмо́съ по два́жды, а҆ тропарѝ на в҃і. И҆ па́ки  послѣдѝ і҆рмо́съ ѻ҆́ба ли̑ка вкꙋ́пѣ. Є҆́сть же  канѡ́нъ, ѿ пе́рвыѧ пѣ́сни до шесты́ѧ, творе́нїе ма́рка  мона́ха, є҆пⷭ҇кпа і҆дрꙋ́итскагѡ: і҆рмосы́ же творе́нїе  жены̀ нѣ́кїѧ, кассі́и и҆менꙋ́емыѧ. Ѿ ѕ҃-й же пѣ́сни  до конца̀ творе́нїе господи́на космы̀. Краегране́сїе же  канѡ́на: Каі̀ си́мерон дѐ са́вватон ме́лпѡ ме́га.  Сі́есть: И҆ дне́сь же сꙋббѡ́тꙋ пою̀ вели́кꙋю.  Гла́съ ѕ҃. 
Пѣ́снь а҃. 
І҆рмо́съ: Волно́ю морско́ю скры́вшаго дре́вле,  гони́телѧ мꙋчи́телѧ под̾ земле́ю скры́ша сп҃се́нныхъ  ѻ҆́троцы: но мы̀ ꙗ҆́кѡ ѻ҆трокови̑цы, гдⷭ҇ви пои́мъ,  сла́внѡ во просла́висѧ. 
[К]  Гдⷭ҇и бж҃е мо́й, и҆схо́дное пѣ́нїе, и҆  надгро́бнꙋю тебѣ̀ пѣ́снь воспою̀, погребе́нїемъ твои́мъ  жи́зни моеѧ̀ (л. уп҃а ѡ҆б.) вхо́ды ѿве́рзшемꙋ, и҆  сме́ртїю сме́рть и҆ а҆́дъ оу҆мертви́вшемꙋ. 
[А]  Горѣ́ тѧ на прⷭ҇то́лѣ и҆ до́лѣ во гро́бѣ,  премі̑рнаѧ и҆ подзє́мнаѧ, помышлѧ́ющаѧ сп҃се мо́й,  зы́блѧхꙋсѧ оу҆мерщвле́нїемъ твои́мъ: па́че оу҆ма́ бо  ви́дѣнъ бы́лъ є҆сѝ ме́ртвъ, живонача́льниче. 
[І]  Да твоеѧ̀ сла́вы всѧ̑ и҆спо́лниши, сше́лъ  є҆сѝ въ ни̑жнѧѧ землѝ: ѿ тебе́ бо не скры́сѧ  соста́въ мо́й и҆́же во а҆да́мѣ, и҆ погребе́нъ,  и҆стлѣ́вша мѧ̀ ѡ҆бновлѧ́еши чл҃вѣколю́бче. 
Пѣ́снь г҃. 
І҆рмо́съ: Тебѐ на вода́хъ повѣ́сившаго всю̀  зе́млю неѡдержи́мѡ, тва́рь ви́дѣвши на ло́бнѣмъ  ви́сима, оу҆́жасомъ мно́гимъ содрога́шесѧ, нѣ́сть ст҃ъ,  ра́звѣ тебѐ гдⷭ҇и, взыва́ющи. 
[С]  Ѡ҆́бразы погребе́нїѧ твоегѡ̀ показа́лъ  є҆сѝ, видѣ̑нїѧ оу҆мно́живъ: ны́нѣ же сокровє́ннаѧ  твоѧ̑ бг҃омꙋ́жнѡ оу҆ѧсни́лъ є҆сѝ, и҆ сꙋ́щымъ во а҆́дѣ  влⷣко, нѣ́сть ст҃ъ, ра́звѣ тебѐ гдⷭ҇и, взыва́ющымъ. 
[И]  Просте́рлъ є҆сѝ дла̑ни, и҆ соедини́лъ  є҆сѝ дре́вле разстоѧ̑щаѧсѧ: ѡ҆дѣѧ́нїемъ же сп҃се,  є҆́же въ плащани́цѣ и҆ во гро́бѣ, ѡ҆кова̑нныѧ  разрѣши́лъ є҆сѝ, нѣ́сть ст҃ъ, ра́звѣ тебѐ гдⷭ҇и,  взыва́ющыѧ. 
[М]  Гро́бомъ и҆ печа́тьми, невмѣсти́ме,  содержи́мь бы́лъ є҆сѝ хотѣ́нїемъ: и҆́бо си́лꙋ твою̀  дѣ́йствы показа́лъ є҆сѝ, бг҃одѣ́йственнѡ пою́щымъ:  нѣ́сть ст҃ъ, ра́звѣ тебѐ гдⷭ҇и, чл҃вѣколю́бче. 
Сѣда́ленъ, гла́съ а҃: Гро́бъ тво́й сп҃се, во́ини  стрегꙋ́щїи, ме́ртви ѿ ѡ҆блиста́нїѧ ꙗ҆́вльшагѡсѧ  а҆́гг҃ла бы́ша, проповѣ́дающа жена́мъ воскрⷭ҇нїе. тебѐ  сла́вимъ тлѝ потреби́телѧ: тебѣ̀ припа́даемъ  воскрⷭ҇шемꙋ и҆з̾ гро́ба, и҆ є҆ди́номꙋ бг҃ꙋ на́шемꙋ. 
Сла́ва, и҆ ны́нѣ, то́йже. (л. уп҃в) 
І҆рмо́съ: На крⷭ҇тѣ̀ твоѐ бж҃е́ственное  и҆стоща́нїе прови́дѧ а҆ввакꙋ́мъ, оу҆жа́ссѧ, вопїѧ́ше:  ты̀ си́льныхъ пресѣ́клъ є҆сѝ держа́вꙋ бл҃же,  прїѡбща́ѧсѧ сꙋ́щымъ во а҆́дѣ, ꙗ҆́кѡ всеси́ленъ. 
[Е]  Седьмы́й де́нь дне́сь ѡ҆ст҃и́лъ є҆сѝ,  є҆го́же дре́вле бл҃гослови́лъ є҆сѝ оу҆покое́нїемъ  дѣ́лъ: прево́диши бо всѧ́чєскаѧ и҆ ѡ҆бновлѧ́еши,  сꙋббѡ́тствꙋѧ сп҃се мо́й, и҆ назида́ѧ. 
[Р]  Си́лою лꙋ́чшагѡ, побѣди́вшагѡ тебѐ, ѿ  пло́ти дꙋша̀ твоѧ̀ раздѣли́сѧ: растерза́ющи бо ѻ҆боѧ̀  оу҆́зы, сме́рти и҆ а҆́да, сло́ве, держа́вою твое́ю. 
[О]  А҆́дъ сло́ве срѣ́тъ тѧ̀ ѡ҆горчи́сѧ,  чл҃вѣ́ка зрѧ̀ ѡ҆боже́на, оу҆ѧ́звлена ра́нами, и҆  всесильнодѣ́телѧ, стра́шнымъ же зра́комъ поги́бе. 
Пѣ́снь є҃. 
І҆рмо́съ: Бг҃оѧвле́нїѧ твоегѡ̀ хрⷭ҇тѐ, къ на́мъ  ми́лостивнѡ бы́вшагѡ, и҆са́їа свѣ́тъ ви́дѣвъ  невече́рнїй, и҆з̾ но́щи оу҆́треневавъ взыва́ше:  воскрⷭ҇нꙋтъ ме́ртвїи, и҆ воста́нꙋтъ сꙋ́щїи во гробѣ́хъ,  и҆ всѝ земноро́днїи возра́дꙋютсѧ. 
[Н]  Новотвори́ши земны̑ѧ созда́телю, пе́рстенъ  бы́въ, и҆ плащани́ца и҆ гро́бъ ꙗ҆влѧ́ютъ є҆́же въ  тебѣ̀ сло́ве, та́инство: бл҃гоѡбра́зный бо совѣ́тникъ,  тебѐ ро́ждшагѡ совѣ́тъ ѡ҆бразꙋ́етъ, въ тебѣ̀  велелѣ́пнѡ новотворѧ́щагѡ мѧ̀. 
[Д]  Сме́ртїю сме́ртное, погребе́нїемъ тлѣ́нное  прелага́еши, нетлѣ́нно твори́ши бо, бг҃олѣ́пнѡ  безсме́ртно творѧ̀ прїѧ́тїе: пло́ть бо твоѧ̀ и҆стлѣ́нїѧ  не ви́дѣ влⷣко, нижѐ дш҃а̀ твоѧ̀ во а҆́дѣ  страннолѣ́пнѡ ѡ҆ста́влена бы́сть. 
[Е]  И҆з̾ небра́чныѧ проше́дъ, и҆ прободе́нъ въ  ре́бра содѣ́телю мо́й, и҆з̾ неѧ̀ содѣ́лалъ є҆сѝ  ѡ҆бновле́нїе є҆́ѵино, а҆да́мъ бы́въ, оу҆снꙋ́въ па́че  є҆стества̀ сно́мъ є҆сте́ственнымъ, и҆ жи́знь  воздви́гнꙋвъ ѿ сна̀ и҆ тлѣ́нїѧ, ꙗ҆́кѡ всеси́ленъ. (л.  уп҃в ѡ҆б.) 
Пѣ́снь ѕ҃. 
[С]  І҆рмо́съ: Ꙗ҆́тъ бы́сть, но не  оу҆держа́нъ въ пе́рсѣхъ ки́товыхъ і҆ѡ́на: тво́й бо  ѡ҆́бразъ носѧ̀, страда́вшагѡ, и҆ погребе́нїю да́вшагѡсѧ,  ꙗ҆́кѡ ѿ черто́га ѿ ѕвѣ́рѧ и҆зы́де: приглаша́ше же  кꙋстѡді́и, хранѧ́щїи сꙋ́єтнаѧ и҆ лѡ́жнаѧ, млⷭ҇ть сїю̀  ѡ҆ста́вили є҆стѐ. 
[А]  Бїе́нъ бы́лъ є҆сѝ, но не раздѣли́лсѧ  є҆сѝ сло́ве, є҆ѧ́же причасти́лсѧ є҆сѝ пло́ти: а҆́ще  бо и҆ разори́сѧ тво́й хра́мъ во вре́мѧ стрⷭ҇ти, но и҆  та́кѡ є҆ди́нъ бѣ̀ соста́въ бж҃ества̀ и҆ пло́ти твоеѧ̀.  во ѻ҆бои́хъ бо є҆ди́нъ є҆сѝ сн҃ъ, сло́во бж҃їе, бг҃ъ  и҆ чл҃вѣ́къ. 
[В]  Человѣкоꙋбі́йственно, но не бг҃оꙋбі́йственно  бы́сть прегрѣше́нїе а҆да́мово: а҆́ще бо и҆ пострада̀  твоеѧ̀ пло́ти пе́рстное сꙋщество̀, но бж҃ество̀  безстра́стно пребы́сть: тлѣ́нное же твоѐ на нетлѣ́нїе  преложи́лъ є҆сѝ, и҆ нетлѣ́нныѧ жи́зни показа́лъ є҆сѝ  и҆сто́чникъ воскрⷭ҇нїемъ. 
[В]  Ца́рствꙋетъ а҆́дъ, но не вѣ́чнꙋетъ над̾  ро́домъ человѣ́ческимъ: ты́ бо поло́жсѧ во гро́бѣ  держа́вне, живонача́льною дла́нїю, сме́рти ключѝ  разве́рглъ є҆сѝ, и҆ проповѣ́далъ є҆сѝ ѿ вѣ́ка  та́мѡ спѧ́щымъ, и҆збавле́нїе нело́жное бы́въ сп҃се,  мє́ртвымъ пе́рвенецъ. 
Конда́къ, гла́съ ѕ҃: Бе́зднꙋ заключи́вый, ме́ртвъ  зри́тсѧ, и҆ смѵ́рною и҆ плащани́цею ѡ҆бви́всѧ, во гро́бѣ  полага́етсѧ ꙗ҆́кѡ сме́ртный безсме́ртный: жєны́ же  прїидо́ша пома́зати є҆го̀ мѵ́ромъ, пла́чꙋщыѧ го́рькѡ и҆  вопїю́щыѧ: сїѧ̀ сꙋббѡ́та є҆́сть пребл҃гослове́ннаѧ, въ  не́йже хрⷭ҇то́съ оу҆снꙋ́въ, воскре́снетъ тридне́венъ. 
І҆́косъ: Содержа́й всѧ̑ на крⷭ҇тъ вознесе́сѧ, и҆  рыда́етъ всѧ̀ тва́рь, того̀ ви́дѧщи на́га ви́сѧща на  дре́вѣ, со́лнце лꙋчы̀ сокры̀, и҆ ѕвѣ́зды ѿложи́ша  свѣ́тъ: землѧ́ же со мно́гимъ стра́хомъ поколеба́сѧ, и҆  мо́ре побѣжѐ, (л. уп҃г) и҆ ка́менїе распаде́сѧ, гро́би  же мно́зи ѿверзо́шасѧ, и҆ тѣлеса̀ воста́ша ст҃ы́хъ  мꙋже́й. а҆́дъ ни́зꙋ сте́нетъ, и҆ і҆ꙋде́є совѣ́тꙋютъ  ѡ҆клевета́ти хрⷭ҇то́во воскрⷭ҇нїе. жєны́ же взыва́ютъ:  сїѧ̀ сꙋббѡ́та є҆́сть пребл҃гослове́ннаѧ, въ не́йже  хрⷭ҇то́съ оу҆снꙋ́въ, воскрⷭ҇нетъ тридне́венъ. 
Сѷнаѯа́рь. Стїхѝ: 
Всꙋ́е храни́ши гро́бъ кꙋстѡді́е: 
Не бо̀ содержи́тъ ра́ка саможиво́тїѧ. 
Во ст҃ꙋ́ю и҆ вели́кꙋю сꙋббѡ́тꙋ, бг҃отѣле́сное  погребе́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀,  и҆ є҆́же во а҆́дъ соше́ствїе пра́зднꙋемъ: и҆́миже ѿ  тлѝ на́шъ ро́дъ воззва́нъ бы́въ, къ вѣ́чной жи́зни  пре́йде. Всѣ́хъ бо дне́й ст҃а́ѧ четыредесѧ́тница  превосхо́дитъ: сеѧ́ же па́ки, сїѧ̀ ст҃а́ѧ и҆ вели́каѧ  седми́ца бо́льши: и҆ вели́кїѧ седми́цы па́ки бо́льши сїѧ̀  вели́каѧ и҆ ст҃а́ѧ сꙋббѡ́та. Глаго́летсѧ же вели́каѧ  седми́ца, не ꙗ҆́кѡ бо́льши сꙋ́ть дні́е сі́и, и҆лѝ  часы̀, но ꙗ҆́кѡ вели̑каѧ и҆ преесте́ствєннаѧ чꙋдеса̀,  и҆ и҆зрѧ̑днаѧ сп҃са на́шегѡ дѣла̀ въ не́й содѣ́ѧшасѧ,  и҆ наипа́че дне́сь. Ꙗ҆́коже бо въ пе́рвомъ  мїротворе́нїи, всѧ́кое дѣ́ло содѣ́лавъ бг҃ъ, и҆  послѣдѝ гдⷭ҇ьственнѣйшее въ шесты́й де́нь созда́въ  человѣ́ка, въ седмы́й почѝ ѿ всѣ́хъ дѣ́лъ свои́хъ,  и҆ ѡ҆ст҃ѝ є҆го̀, сꙋббѡ́тꙋ и҆менова́въ, ꙗ҆́же оу҆́бѡ  оу҆покое́нїе толкꙋ́етсѧ: си́це и҆ во оу҆́мнагѡ мі́ра  дѣ́ланїи и҆зрѧ́днѣ всѧ̑ содѣ́лавый, и҆ въ шесты́й  назда́въ па́ки и҆стлѣ́вшаго человѣ́ка, и҆ ѡ҆бнови́въ  живоно́снымъ крⷭ҇то́мъ и҆ сме́ртїю, въ настоѧ́щїй па́ки  седмы́й де́нь оу҆поко́и, соверше́ннымъ дѣ́лъ  оу҆покое́нїемъ, животоесте́ственнымъ и҆ сп҃си́тельнымъ  оу҆снꙋ́въ сно́мъ. Снизхо́дитъ оу҆́бѡ бж҃їе сло́во съ  пло́тїю во гро́бъ, схо́дитъ же и҆ во а҆́дъ съ нетлѣ́нною  и҆ бж҃е́ственною свое́ю дꙋше́ю, раздѣ́льшеюсѧ сме́ртїю  ѿ тѣлесѐ, ю҆́же и҆ въ рꙋ́цѣ предадѐ ѻ҆ц҃ꙋ̀,  є҆мꙋ́же и҆ свою̀ кро́вь принесѐ, не проси́вшꙋ,  и҆збавле́нїе на́ше бы́вшꙋю. Не бо̀ во а҆́дѣ гдⷭ҇нѧ  дꙋша̀, ꙗ҆́коже дрꙋги́хъ ст҃ы́хъ дꙋ́шы, (л. уп҃г ѡ҆б.)  оу҆держа́на. ка́кѡ бо; ничто́же прароди́тельнѣй  наноси́мѣ клѧ́твѣ, ꙗ҆́коже ѻ҆́ны. Но ни кро́ви же  взѧ́тъ вра́гъ на́шъ дїа́волъ, а҆́ще и҆ на́съ держа́ше,  є҆́юже кꙋ́плени бы́хомъ. ка́кѡ бо а҆́ще не то́чїю ѿ  бг҃а, но и҆ бг҃а є҆го̀ разбо́йникъ дїа́волъ ꙗ҆́ти  и҆мѧ́ше; Ѻ҆ба́че тѣле́снѣ и҆ съ бж҃ество́мъ всели́сѧ  во гро́бъ гдⷭ҇ь на́шъ і҆и҃съ хрⷭ҇то́съ, кра́йнѣ пло́ти  соедини́вшимсѧ. бѧ́ше же съ разбо́йникомъ и҆ въ раѝ, и҆  во а҆́дѣ бѧ́ше, ꙗ҆́коже рече́сѧ, со ѡ҆боже́нною свое́ю  дꙋше́ю. преесте́ственнѡ же и҆ со ѻ҆ц҃е́мъ бѣ̀, и҆ дх҃ꙋ  сосѣдѧ́й, ꙗ҆́кѡ бг҃ъ неѡпи́санный, вездѣ́ же бѣ̀,  ничто́же бж҃ествꙋ̀ во гро́бѣ стра́ждꙋщꙋ, ꙗ҆́коже нижѐ  на крⷭ҇тѣ̀. И҆ тлѣ́нїе оу҆́бѡ гдⷭ҇ьское тѣ́ло  претерпѣ̀, є҆́же є҆́сть разрѣше́нїе дꙋшѝ ѿ тѣ́ла:  растлѣ́нїѧ же, си́рѣчь разрꙋше́нїѧ пло́ти и҆ оу҆де́съ,  соверше́ннагѡ погꙋбле́нїѧ ника́коже. Но і҆ѡ́сифъ оу҆́бѡ  ст҃о́е тѣ́ло гдⷭ҇не сне́мъ, во гро́бѣ но́вѣ  погреба́етъ, и҆ бли́зъ і҆ꙋдє́й въ вертогра́дѣ ка́мень  ве́лїй ѕѣлѡ̀ над̾ вхо́домъ гро́ба положѝ. і҆ꙋде́є же  оу҆́бѡ по пѧтцѣ̀, пристꙋпи́вше глаго́лютъ пїла́тꙋ:  го́споди, помѧнꙋ́хомъ, ꙗ҆́кѡ льсте́цъ ѻ҆́ный речѐ,  є҆гда̀ жи́въ бѣ̀, ꙗ҆́кѡ по трїе́хъ дне́хъ воста́нꙋ:  мни́тсѧ оу҆́бѡ на́мъ добро̀ бы́ти, да твоѧ̀ вла́сть  повели́тъ во́инствꙋ затверди́ти гро́бъ. Ѿвѣща̀  пїла́тъ: а҆́ще оу҆́бѡ льсте́цъ, что̀ ѡ҆ глаго́лѣхъ  є҆гѡ̀ пече́тесѧ; є҆гда̀ бѣ̀ жи́въ, ꙗ҆́кѡ  и҆сповѣ́даемый оу҆́мре. Когда́ же речѐ, воста́нꙋ;  Не́гли ѿ і҆ѡ́нина оу҆каза́нїѧ собира́хꙋ то̀. Всѧ́кѡ же  а҆́ще оу҆тверди́тсѧ гро́бъ, не оу҆кра́детсѧ. ѽле ка́кѡ  безꙋ́мнїи, є҆ли̑ка ѡ҆ себѣ̀ творѧ́хꙋ, на сѧ̀ дѣ́юще не  разꙋмѣва́хꙋ! Пїла́тꙋ же повелѣ́вшꙋ, са́ми съ во́инскимъ  чи́номъ, и҆ ѻ҆па́снымъ запечатлѣ́нїемъ затверди́ша  гро́бъ, да не чꙋжде́й сꙋ́щей стра́жи и҆ печа́ти,  воскрⷭ҇нїе гдⷭ҇не ѡ҆бо́лгано бы́ло бы. Но а҆́дъ ѿсе́лѣ  совраща́етсѧ и҆ и҆з̾ꙋмѣва́етсѧ, твердѣ́йшꙋю си́лꙋ  ѡ҆щꙋща́ѧ: и҆зблю́етъ оу҆́бѡ пома́лѣ непра́веднымъ  поглоще́нїемъ, хрⷭ҇та̀ твердѣ́йшагѡ и҆ краеꙋго́льнагѡ  ка́мене: и҆ ꙗ҆̀же ѿ вѣ́ка положѝ во чре́вѣ, снѣ́дь  сотвори́въ. Неизрече́ннымъ снизхожде́нїемъ твои́мъ,  хрⷭ҇тѐ бж҃е на́шъ, поми́лꙋй на́съ, а҆ми́нь. (л. уп҃д) 
Пѣ́снь з҃. 
[А]  І҆рмо́съ: Неизрече́нное чꙋ́до, въ пещѝ  и҆зба́вивый прпⷣбныѧ ѻ҆́троки и҆з̾ пла́мене, во  гро́бѣ ме́ртвъ бездыха́ненъ полага́етсѧ, во сп҃се́нїе  на́съ пою́щихъ: и҆зба́вителю бж҃е бл҃гослове́нъ є҆сѝ. 
[Т]  Оу҆ѧзви́сѧ а҆́дъ, въ се́рдцѣ прїе́мъ  оу҆ѧ́звенаго копїе́мъ въ ре́бра, и҆ воздыха́етъ  ѻ҆гне́мъ бж҃е́ственнымъ и҆ждива́емь, во сп҃се́нїе на́съ  пою́щихъ: и҆зба́вителю бж҃е бл҃гослове́нъ є҆сѝ. 
[О]  Бога́тъ гро́бъ, въ себѣ́ бо прїи́мъ ꙗ҆́кѡ  спѧ́ща содѣ́телѧ, жи́зни бж҃е́ственное сокро́вище  показа́сѧ, во сп҃се́нїе на́съ пою́щихъ: и҆зба́вителю  бж҃е, бл҃гослове́нъ є҆сѝ. 
[Н]  Зако́номъ оу҆ме́ршихъ є҆́же во гро́бѣ  положе́нїе, всѣ́хъ прїе́млетъ жи́знь, и҆ сего̀  и҆сто́чника показꙋ́етъ воста́нїѧ, во сп҃се́нїе на́съ  пою́щихъ: и҆зба́вителю бж҃е, бл҃гослове́нъ є҆сѝ. 
[М]  Є҆ди́но бѧ́ше неразлꙋ́чное, є҆́же во  а҆́дѣ, и҆ во гро́бѣ, и҆ во є҆де́мѣ, бж҃ество̀  хрⷭ҇то́во, со ѻ҆ц҃е́мъ, и҆ дх҃омъ, во сп҃се́нїе на́съ  пою́щихъ: и҆зба́вителю бж҃е, бл҃гослове́нъ є҆сѝ. 
Пѣ́снь и҃. 
[Е]  І҆рмо́съ: Оу҆жасни́сѧ боѧ́йсѧ нб҃о, и҆  да подви́жатсѧ ѡ҆снова̑нїѧ землѝ: се́ бо въ мертвецѣ́хъ  вмѣнѧ́етсѧ въ вы́шнихъ живы́й, и҆ во гро́бъ ма́лъ  страннопрїе́млетсѧ. є҆го́же ѻ҆́троцы бл҃гослови́те,  сщ҃е́нницы воспо́йте, лю́дїе превозноси́те во всѧ̑  вѣ́ки. 
[Л]  Разрꙋши́сѧ пречⷭ҇тый хра́мъ, па́дшꙋю же  совозставлѧ́етъ ски́нїю: а҆да́мꙋ бо пе́рвомꙋ вторы́й,  и҆́же въ вы́шнихъ живы́й, сни́де да́же до а҆́довыхъ  сокро́вищъ. є҆го́же ѻ҆́троцы бл҃гослови́те, сщ҃е́нницы  воспо́йте, лю́дїе превозноси́те во всѧ̑ вѣ́ки. 
[П]  Преста̀ де́рзость оу҆ч҃нкѡ́въ, а҆рїмаѳе́й же  и҆зрѧ́дствꙋетъ і҆ѡ́сифъ: ме́ртва бо и҆ на́га зрѧ̀, над̾  всѣ́ми бг҃а, (л. уп҃д ѡ҆б.) про́ситъ и҆ погреба́етъ,  зовы́й: ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̑ вѣ́ки. 
[Ѡ]  Ѽ чꙋде́съ но́выхъ! ѽ бл҃гости! ѽ  неизрече́ннагѡ терпѣ́нїѧ! во́лею бо под̾ земле́ю  печатлѣ́етсѧ, и҆́же въ вы́шнихъ живы́й, и҆ ꙗ҆́кѡ  льсте́цъ, бг҃ъ ѡ҆клевета́етсѧ. є҆го́же ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те  во всѧ̑ вѣ́ки. 
Пѣ́снь ѳ҃. 
[М]  І҆рмо́съ: Не рыда́й менѐ мт҃и, зрѧ́щи во  гро́бѣ, є҆го́же во чре́вѣ без̾ сѣ́мене зачала̀  є҆сѝ сн҃а: воста́нꙋ бо и҆ просла́влюсѧ и҆ вознесꙋ̀ со  сла́вою, непреста́ннѡ ꙗ҆́кѡ бг҃ъ, вѣ́рою и҆ любо́вїю  тѧ̀ велича́ющыѧ. 
[Е]  Въ стра́ннѣмъ твое́мъ ржⷭ҇твѣ̀, болѣ́зней  и҆збѣжа́вше па́че є҆стества̀, оу҆бл҃жи́хсѧ  безнача́льне сн҃е: ны́нѣ же тѧ̀ бж҃е мо́й, бездыха́нна  зрѧ́щи ме́ртва, ѻ҆рꙋ́жїемъ печа́ли растерза́юсѧ лю́тѣ:  но воскрⷭ҇нѝ, ꙗ҆́кѡ да возвели́чꙋсѧ. 
[Г]  Землѧ̀ покрыва́етъ мѧ̀ хотѧ́ща, но  оу҆страша́ютсѧ а҆́дѡвы вра́тницы, ѡ҆дѣ́ѧна ви́дѧще  ѻ҆де́ждею ѡ҆кровавле́ною, мт҃и, ѿмще́нїѧ: враги́ бо  крⷭ҇то́мъ порази́въ ꙗ҆́кѡ бг҃ъ, воскрⷭ҇нꙋ па́ки, и҆  возвели́чꙋ тѧ̀. 
[А]  Да ра́дꙋетсѧ тва́рь, да веселѧ́тсѧ всѝ  земноро́днїи, вра́гъ бо плѣни́сѧ а҆́дъ: съ мѵ́ры жєны̀  да срѣта́ютъ, а҆да́ма со є҆́ѵою и҆збавлѧ́ю всеро́дна,  и҆ въ тре́тїй де́нь воскрⷭ҇нꙋ. 
Є҆ѯапостїла́рїй, гла́съ в҃: Ст҃ъ гдⷭ҇ь бг҃ъ  на́шъ: Три́жды. 
На хвали́техъ поста́вимъ стїхѝ д҃, и҆ пое́мъ  стїхи̑ры самогла́сны гла́съ в҃: 
Дне́сь содержи́тъ гро́бъ содержа́щаго дла́нїю  тва́рь, покрыва́етъ ка́мень покры́вшаго добродѣ́телїю  нб҃са̀: спи́тъ живо́тъ, и҆ а҆́дъ трепе́щетъ, и҆ а҆да́мъ  ѿ оу҆́зъ (л. уп҃є) разрѣша́етсѧ. сла́ва твоемꙋ̀  смотре́нїю, и҆́мже соверши́въ всѐ оу҆покое́нїе  вѣ́чное, дарова́лъ є҆сѝ на́мъ бж҃е, всест҃о́е и҆з̾  ме́ртвыхъ твоѐ воскрⷭ҇нїе. 
Что̀ зри́мое видѣ́нїе; ко́е настоѧ́щее  оу҆покое́нїе; цр҃ь вѣкѡ́въ, и҆́же стрⷭ҇тїю соверши́въ  смотре́нїе, во гро́бѣ сꙋббѡ́тствꙋетъ, но́вое на́мъ  подаѧ̀ сꙋббѡ́тство. томꙋ̀ возопїи́мъ: воскрⷭ҇нѝ бж҃е,  сꙋдѧ́й землѝ, ꙗ҆́кѡ ты̀ црⷭ҇твꙋеши во вѣ́ки,  неизмѣ́рнꙋю и҆мѣ́ѧй ве́лїю млⷭ҇ть. 
Прїиди́те ви́димъ живо́тъ на́шъ во гро́бѣ  лежа́щъ, да во гробѣ́хъ лежа́щыѧ ѡ҆живи́тъ. прїиди́те  дне́сь и҆̀же и҆з̾ і҆ꙋ́ды спѧ́ща зрѧ́ще, прⷪ҇ро́чески  є҆мꙋ̀ возопїи́мъ: возле́гъ оу҆снꙋ́лъ є҆сѝ ꙗ҆́кѡ  ле́въ, кто̀ воздви́гнетъ тѧ̀ цр҃ю̀; но воста́ни  самовла́стнѡ, да́вый себѐ ѡ҆ на́съ во́лею, гдⷭ҇и сла́ва  тебѣ̀. 
Гла́съ ѕ҃: Просѝ і҆ѡ́сифъ тѣ́ло і҆и҃сово, и҆  положѝ є҆̀ въ но́вѣмъ свое́мъ гро́бѣ: подоба́ше бо  є҆мꙋ̀ и҆з̾ гро́ба, ꙗ҆́кѡ и҆з̾ черто́га проитѝ.  сокрꙋши́вый держа́вꙋ сме́рти, и҆ ѿве́рзый врата̀  ра̑йскаѧ человѣ́кѡмъ, гдⷭ҇и сла́ва тебѣ̀. 
Сла́ва, гла́съ ѕ҃: Дне́шнїй де́нь та́йнѡ вели́кїй  мѡѷсе́й проѡбразова́ше, глаго́лѧ: и҆ бл҃гословѝ бг҃ъ  де́нь седьмы́й, сїѧ́ бо є҆́сть бл҃гослове́ннаѧ сꙋббѡ́та.  се́й є҆́сть оу҆покое́нїѧ де́нь, во́ньже почѝ ѿ  всѣ́хъ дѣ́лъ свои́хъ є҆диноро́дный сн҃ъ бж҃їй,  смотре́нїемъ є҆́же на сме́рть, пло́тїю сꙋббѡ́тствовавъ:  и҆ во є҆́же бѣ̀, па́ки возвра́щьсѧ воскрⷭ҇нїемъ,  дарова̀ на́мъ живо́тъ вѣ́чный, ꙗ҆́кѡ є҆ди́нъ бл҃гъ и҆  чл҃вѣколю́бецъ. 
И҆ ны́нѣ, бг҃оро́диченъ, гла́съ в҃:  Пребл҃гослове́нна є҆сѝ бцⷣе дв҃о: Славосло́вїе  вели́кое. Сщ҃е́нникъ же ѡ҆блачи́тсѧ во всю̀  сщ҃е́нническꙋю ѻ҆де́ждꙋ, и҆ вхо́дитъ со ст҃ы́мъ  є҆ѵⷢ҇лїемъ. По трист҃о́мъ же глаго́летъ сщ҃е́нникъ:  Во́нмемъ. Ми́ръ всѣ̑мъ. Премꙋ́дрость. И҆ мы̀  тропа́рь є҆ди́ножды: Бл҃гоѡбра́зный і҆ѡ́сифъ: (л.  уп҃є ѡ҆б.) 
И҆ глаго́лемъ тропа́рь прⷪ҇ро́чества, гла́съ в҃: 
Содержа́й концы̀, гро́бомъ содержа́тисѧ и҆зво́лилъ  є҆сѝ хрⷭ҇тѐ, да ѿ а҆́дова поглоще́нїѧ и҆зба́виши  человѣ́чество и҆ воскр҃съ ѡ҆живи́ши на́съ, ꙗ҆́кѡ бг҃ъ  безсме́ртный. 
Сла́ва, коне́цъ. И҆ ны́нѣ, ве́сь. 
Та́же прокі́менъ, гла́съ д҃: Воскрⷭ҇нѝ гдⷭ҇и,  помозѝ на́мъ, и҆ и҆зба́ви на́съ и҆́мене ра́ди твоегѡ̀.  Сті́хъ: Бж҃е, оу҆ши́ма на́шима оу҆слы́шахомъ и҆  ѻ҆тцы̀ на́ши возвѣсти́ша на́мъ. 
Прⷪ҇ро́чества і҆езекі́илева чте́нїе. [Глава̀ л҃з,  ст. а҃-д҃і] 
Бы́сть на мнѣ̀ рꙋка̀ гдⷭ҇нѧ, и҆ и҆зведе́ мѧ въ  дс҃ѣ гдⷭ҇ни, и҆ поста́ви мѧ̀ средѣ̀ по́лѧ, се́ же бѧ́ше  по́лно косте́й человѣ́ческихъ. И҆ ѡ҆бведе́ мѧ ѻ҆́крестъ  и҆̀хъ ѻ҆́колѡ, и҆ сѐ мнѡ́ги ѕѣлѡ̀ на лицы̀ по́лѧ, и҆  сѐ сꙋ́хи ѕѣлѡ̀. И҆ речѐ ко мнѣ̀: сы́не человѣ́чь,  ѡ҆живꙋ́тъ ли кѡ́сти сїѧ̑; и҆ реко́хъ: гдⷭ҇и бж҃е, ты̀  вѣ́си сїѧ̑. И҆ речѐ ко мнѣ̀: сы́не человѣ́чь, прорцы̀  на кѡ́сти сїѧ̑, и҆ рече́ши и҆̀мъ: кѡ́сти сꙋхі̑ѧ, слы́шите  сло́во гдⷭ҇не. Сѐ глаго́летъ а҆дѡнаі̀ гдⷭ҇ь косте́мъ  си̑мъ: сѐ а҆́зъ введꙋ̀ въ ва́съ дх҃ъ живо́тенъ. И҆ да́мъ  на ва́съ жи̑лы, и҆ возведꙋ̀ на ва́съ пло́ть, и҆ прострꙋ̀  по ва́мъ ко́жꙋ, и҆ да́мъ дх҃ъ мо́й въ ва́съ, и҆  ѡ҆живетѐ, и҆ оу҆вѣ́сте, ꙗ҆́кѡ а҆́зъ є҆́смь гдⷭ҇ь. И҆  прореко́хъ, ꙗ҆́коже заповѣ́да мѝ гдⷭ҇ь: и҆ бы́сть  гла́съ внегда́ ми прⷪ҇ро́чествовати, и҆ сѐ трꙋ́съ, и҆  совокꙋплѧ́хꙋсѧ кѡ́сти, ко́сть къ ко́сти, ка́ѧждо къ  соста́вꙋ своемꙋ̀. И҆ ви́дѣхъ, и҆ сѐ бы́ша и҆̀мъ жи̑лы,  и҆ пло́ть растѧ́ше, и҆ восхожда́ше, [и҆ протѧже́сѧ] и҆̀мъ  ко́жа верхꙋ̀, дх҃ъ же не бѧ́ше въ ни́хъ. И҆ речѐ ко  мнѣ̀: прорцы̀ ѡ҆ дс҃ѣ, прорцы̀ сы́не человѣ́чь, и҆  рцы̀ дх҃ови: сїѧ̑ глаго́летъ а҆дѡнаі̀ гдⷭ҇ь, ѿ  четы́рехъ вѣ́трѡвъ прїидѝ дш҃е, и҆ вдꙋ́ни на мє́ртвыѧ  сїѧ̑, и҆ да ѡ҆живꙋ́тъ. И҆ прореко́хъ, ꙗ҆́коже повелѣ̀  мѝ: (л. уп҃ѕ) и҆ вни́де въ нѧ̀ дх҃ъ жи́зни, и҆ ѡ҆жи́ша,  и҆ ста́ша на нога́хъ свои́хъ, собо́ръ мно́гъ ѕѣлѡ̀. И҆  речѐ гдⷭ҇ь ко мнѣ̀, глаго́лѧ: сы́не человѣ́чь, сїѧ̑  кѡ́сти ве́сь до́мъ і҆и҃левъ є҆́сть, ті́и бо глаго́лютъ:  сꙋ́хи бы́ша кѡ́сти на́шѧ, поги́бе наде́жда на́ша,  оу҆бїе́ни бы́хомъ. Тогѡ̀ ра́ди прорцы̀ [сы́не  человѣ́чь], и҆ рцы̀ къ ни̑мъ, сїѧ̑ глаго́летъ а҆дѡнаі̀  гдⷭ҇ь: сѐ а҆́зъ ѿве́рзꙋ гро́бы ва́шѧ, и҆ и҆зведꙋ̀  ва́съ ѿ грѡ́бъ ва́шихъ, лю́дїе моѝ, и҆ введꙋ̀ вы̀ въ  зе́млю і҆и҃левꙋ. И҆ оу҆вѣ́сте, ꙗ҆́кѡ а҆́зъ є҆́смь  гдⷭ҇ь, внегда̀ ѿве́рсти мѝ гро́бы ва́шѧ, є҆́же  возвести́ ми ва́съ ѿ гробѡ́въ ва́шихъ, лю́дїе моѝ: и҆  да́мъ дх҃ъ мо́й въ ва́съ, и҆ жи́ви бꙋ́дете. И҆ поста́влю  вы̀ на землѝ ва́шей, и҆ оу҆вѣ́сте, ꙗ҆́кѡ а҆́зъ гдⷭ҇ь:  глаго́лахъ, и҆ сотворю̀, глаго́летъ а҆дѡнаі̀ гдⷭ҇ь. 
Прокі́менъ, гла́съ з҃: Воскрⷭ҇нѝ гдⷭ҇и бж҃е мо́й,  да вознесе́тсѧ рꙋка̀ твоѧ̀, не забꙋ́ди оу҆бо́гихъ  твои́хъ до конца̀. Сті́хъ: И҆сповѣ́мсѧ тебѣ̀ гдⷭ҇и,  всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑. 
А҆по́столъ, къ корі́нѳѧнѡмъ, зача́ло рл҃г. 
Бра́тїе, ма́лъ ква́съ всѐ смѣше́нїе ква́ситъ.  Ѡ҆чи́стите оу҆̀бо ве́тхїй ква́съ, да бꙋ́дете но́во  смѣше́нїе, ꙗ҆́коже є҆стѐ безква́сни: и҆́бо па́сха  на́ша за ны̀ пожре́нъ бы́сть, хрⷭ҇то́съ. Тѣ́мже да  пра́зднꙋемъ, не въ ква́сѣ ве́тсѣ, ни въ ква́сѣ ѕло́бы  и҆ лꙋка́вства, но въ безква́сїихъ чистоты̀ и҆ и҆́стины.  Гал. зач. с҃ѕ Хрⷭ҇то́съ ны̀ и҆скꙋпи́лъ є҆́сть ѿ  клѧ́твы зако́нныѧ, бы́въ по на́съ клѧ́тва. пи́сано бо  є҆́сть: про́клѧтъ всѧ́къ ви́сѧй на дре́вѣ: Да въ  ꙗ҆зы́цѣхъ бл҃гослове́нїе а҆враа́мле бꙋ́детъ ѡ҆ хрⷭ҇тѣ̀  і҆и҃сѣ, да ѡ҆бѣтова́нїе дх҃а прїи́мемъ вѣ́рою. 
А҆ллилꙋ́їа, гла́съ є҃: Да воскрⷭ҇нетъ бг҃ъ, и҆  расточа́тсѧ вразѝ є҆гѡ̀, и҆ да бѣжа́тъ ѿ лица̀  є҆гѡ̀ ненави́дѧщїи є҆го̀. Сті́хъ: Ꙗ҆́кѡ  и҆счеза́етъ ды́мъ, да и҆сче́знꙋтъ, ꙗ҆́кѡ та́етъ во́скъ  ѿ лица̀ ѻ҆гнѧ̀. (л. уп҃ѕ ѡ҆б.) Сті́хъ: Та́кѡ да  поги́бнꙋтъ грѣ́шницы ѿ лица̀ бж҃їѧ, а҆ првⷣницы да  возвеселѧ́тсѧ. 
Є҆ѵⷢ҇лїе ѿ матѳе́а, зача́ло рд҃і: Во оу҆́трїй  де́нь, и҆́же є҆́сть по пѧтцѣ̀: Коне́цъ: Съ  кꙋстѡді́ею. Та́же є҆ктенїа̀: Рце́мъ всѝ: И҆  прѡ́чаѧ ꙗ҆́кѡ ѻ҆бы́чно. И҆спо́лнимъ оу҆́треннюю  мл҃твꙋ на́шꙋ: Та́кожде и҆ прѡ́чаѧ ꙗ҆́кѡ ѻ҆бы́чно. И҆  быва́етъ ѿпꙋ́стъ. 
И҆ быва́етъ цѣлова́нїе плащани́цы, а҆ и҆дѣ́же  нѣ́сть плащани́цы, цѣлꙋ́ютъ ѡ҆́бразъ: пѣвцы́ же пою́тъ  стїхи́рꙋ, гла́съ є҃: 
Прїиди́те оу҆бл҃жи́мъ і҆ѡ́сифа приснопа́мѧтнаго,  въ нощѝ къ пїла́тꙋ прише́дшаго, и҆ живота̀ всѣ́хъ  и҆спроси́вшаго: да́ждь мѝ сего̀ стра́ннаго, и҆́же не  и҆мѣ́етъ гдѣ̀ главы̀ подклони́ти: Да́ждь мѝ сего̀  стра́ннаго, є҆го́же оу҆чени́къ лꙋка́вый на сме́рть  предадѐ: да́ждь мѝ сего̀ стра́ннаго, є҆го́же мт҃и  зрѧ́щи на крⷭ҇тѣ̀ ви́сѧща, рыда́ющи вопїѧ́ше, и҆ мт҃рски  восклица́ше: оу҆вы̀ мнѣ̀, ча́до моѐ! оу҆вы̀ мнѣ̀,  свѣ́те мо́й, и҆ оу҆тро́ба моѧ̀ возлю́бленнаѧ!  сѷмеѡ́номъ бо предрече́нное въ цр҃кви дне́сь собы́стсѧ:  моѐ се́рдце ѻ҆рꙋ́жїе про́йде, но въ ра́дость воскрⷭ҇нїѧ  твоегѡ̀ пла́чь преложѝ. покланѧ́емсѧ страсте́мъ твои̑мъ  хрⷭ҇тѐ, покланѧ́емсѧ страсте́мъ твои̑мъ хрⷭ҇тѐ,  покланѧ́емсѧ страсте́мъ твои̑мъ хрⷭ҇тѐ, и҆ ст҃о́мꙋ  воскрⷭ҇нїю. 
Пе́рвый же ча́съ пое́тсѧ въ притво́рѣ: тре́тїй же  ча́съ, шесты́й и҆ девѧ́тый, пою́тсѧ вкꙋ́пѣ про́стѡ въ  притво́рѣ съ бл҃же́ннами во своѐ вре́мѧ. (л. уп҃з) 
Во ст҃ꙋ́ю и҆ вели́кꙋю сꙋббѡ́тꙋ ве́чера, 
ѡ҆ часѣ̀ десѧ́томъ днѐ кле́плетъ вече́рню, и҆  ѡ҆блачи́тсѧ сщ҃е́нникъ во ѻ҆де́ждꙋ, и҆ бл҃гослови́вшꙋ  є҆мꙋ̀, начина́емъ предначина́тельный ѱало́мъ, посе́мъ  є҆ктенїа̀ вели́каѧ. Та́же, Гдⷭ҇и воззва́хъ, во  гла́съ а҃. Ѻ҆би́тели же сщ҃е́нницы и҆ дїа́кони всѝ,  дости́гшꙋ стїхꙋ̀, глаго́лющꙋ: Падꙋ́тъ во мре́жꙋ свою̀:  полага́юще покло́нъ, ѿхо́дѧтъ, и҆ ѡ҆блача́тсѧ и҆ сі́и  во ѻ҆де́жди, и҆ творѧ́тъ проскомі́дїю. И҆ поста́вимъ  стїхѡ́въ и҃. Пое́мъ же стїхи̑ры воскрⷭ҇ныѧ  ѻ҆смогла́сника г҃, и҆ ѿ стїхо́вны є҆ди́нꙋ. 
Воскрⷭ҇ны, гла́съ а҃: Вечє́рнїѧ на́шѧ мл҃твы  прїимѝ ст҃ы́й гдⷭ҇и, и҆ пода́ждь на́мъ ѡ҆ставле́нїе  грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мі́рѣ  воскрⷭ҇нїе. 
Ѡ҆быди́те лю́дїе сїѡ́нъ, и҆ ѡ҆быми́те є҆го̀, и҆  дади́те сла́вꙋ въ не́мъ воскрⷭ҇шемꙋ и҆з̾ ме́ртвыхъ:  ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ  беззако́нїй на́шихъ. 
Прїиди́те лю́дїе воспои́мъ, и҆ поклони́мсѧ  хрⷭ҇тꙋ̀, сла́вѧще є҆гѡ̀ и҆з̾ ме́ртвыхъ воскрⷭ҇нїе:  ꙗ҆́кѡ то́й є҆́сть бг҃ъ на́шъ, ѿ ле́сти вра́жїѧ мі́ръ  и҆збавле́й. 
Стрⷭ҇тїю твое́ю хрⷭ҇тѐ, ѿ страсте́й  свободи́хомсѧ, и҆ воскрⷭ҇нїемъ твои́мъ и҆з̾ и҆стлѣ́нїѧ  и҆зба́вихомсѧ: гдⷭ҇и, сла́ва тебѣ̀. 
И҆́ны стїхи̑ры самогла́сны, вели́кїѧ сꙋббѡ́ты трѝ,  повторѧ́юще є҆ди́нꙋ, гла́съ и҃: 
Дне́сь а҆́дъ стенѧ̀ вопїе́тъ: оу҆́не мнѣ̀ бѧ́ше,  а҆́ще бы́хъ ѿ мр҃і́и ро́ждшагосѧ не прїѧ́лъ: прише́дъ  бо на мѧ̀, держа́вꙋ мою̀ разрꙋшѝ, врата̀ мѣ̑днаѧ  сокрꙋшѝ: дꙋ́шы, ꙗ҆̀же содержа́хъ пре́жде, бг҃ъ сы́й  воскр҃сѝ. сла́ва гдⷭ҇и, крⷭ҇тꙋ̀ твоемꙋ̀, и҆ воскрⷭ҇нїю  твоемꙋ̀. (л. уп҃з ѡ҆б.) 
Дне́сь а҆́дъ стенѧ̀ вопїе́тъ: разрꙋши́сѧ моѧ̀  вла́сть, прїѧ́хъ ме́ртваго ꙗ҆́кѡ є҆ди́наго ѿ  оу҆ме́ршихъ: сегѡ́ бо держа́ти ѿню́дъ не могꙋ̀, но  погꙋблѧ́ю съ ни́мъ, и҆́миже ца́рствовахъ: а҆́зъ и҆мѣ́хъ  мертвецы̀ ѿ вѣ́ка, но се́й [сѐ] всѣ́хъ воздвиза́етъ.  сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀. 
Дне́сь а҆́дъ стенѧ̀ вопїе́тъ: поже́рта моѧ̀ бы́сть  держа́ва, па́стырь распѧ́тсѧ, и҆ а҆да́ма воскрⷭ҇ѝ:  и҆́миже ца́рствовахъ, лиши́хсѧ, и҆ ꙗ҆̀же пожро́хъ  возмогі́й всѣ́хъ и҆зблева́хъ. и҆стощѝ гро́бы  распны́йсѧ, и҆знемога́етъ сме́ртнаѧ держа́ва. сла́ва  гдⷭ҇и крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀. 
Сла́ва, гла́съ ѕ҃: Дне́шнїй де́нь та́йнѡ вели́кїй  мѡѷсе́й проѡбразова́ше, глаго́лѧ: и҆ бл҃гословѝ бг҃ъ  де́нь седьмы́й. сїѧ́ бо є҆́сть бл҃гослове́ннаѧ сꙋббѡ́та,  се́й є҆́сть оу҆покое́нїѧ де́нь, во́ньже почѝ ѿ  всѣ́хъ дѣ́лъ свои́хъ, є҆диноро́дный сн҃ъ бж҃їй,  смотре́нїемъ є҆́же на сме́рть, пло́тїю сꙋббѡ́тствовавъ:  и҆ во є҆́же бѣ̀, па́ки возвра́щьсѧ воскрⷭ҇нїемъ,  дарова̀ на́мъ живо́тъ вѣ́чный, ꙗ҆́кѡ є҆ди́нъ бл҃гъ, и҆  чл҃вѣколю́бецъ. 
И҆ ны́нѣ, бг҃оро́диченъ, гла́съ а҃: Всемі́рнꙋю  сла́вꙋ ѿ человѣ̑къ прозѧ́бшꙋю, и҆ влⷣкꙋ ро́ждшꙋю,  нбⷭ҇нꙋю две́рь воспои́мъ мр҃і́ю дв҃ꙋ, безпло́тныхъ  пѣ́снь, и҆ вѣ́рныхъ оу҆добре́нїе: сїѧ́ бо ꙗ҆ви́сѧ  нб҃о, и҆ хра́мъ бж҃ества̀: сїѧ̀ прегражде́нїе вражды̀  разрꙋши́вши, ми́ръ введѐ, и҆ црⷭ҇твїе ѿве́рзе. сїю̀  оу҆́бѡ и҆мꙋ́ще вѣ́ры оу҆твержде́нїе, побо́рника  и҆́мамы и҆з̾ неѧ̀ ро́ждшагосѧ гдⷭ҇а. дерза́йте оу҆̀бо,  дерза́йте лю́дїе бж҃їи: и҆́бо то́й побѣди́тъ врагѝ  ꙗ҆́кѡ всеси́ленъ. 
Вхо́дъ съ є҆ѵⷢ҇лїемъ. Свѣ́те ти́хїй: 
Прокі́менъ не глаго́лемъ, но а҆́бїе: Премꙋ́дрость.  И҆ начина́етъ чте́цъ чтє́нїѧ. (л. уп҃и) 
Бытїѧ̀ чте́нїе. [Глава̀ а҃, ст. а҃-г҃і] 
Въ нача́лѣ сотворѝ бг҃ъ нб҃о и҆ зе́млю. Землѧ́  же бѣ̀ неви́дима, и҆ неꙋстро́ена, и҆ тьма̀ верхꙋ̀  бе́здны: и҆ дх҃ъ бж҃їй ноша́шесѧ верхꙋ̀ воды̀. И҆ речѐ  бг҃ъ: да бꙋ́детъ свѣ́тъ: и҆ бы́сть свѣ́тъ. И҆ ви́дѣ  бг҃ъ свѣ́тъ, ꙗ҆́кѡ добро̀: и҆ разлꙋчѝ бг҃ъ междꙋ̀  свѣ́томъ, и҆ междꙋ̀ тьмо́ю. И҆ наречѐ бг҃ъ свѣ́тъ  де́нь, а҆ тьмꙋ̀ наречѐ но́щь. и҆ бы́сть ве́черъ, и҆  бы́сть оу҆́тро, де́нь є҆ди́нъ. И҆ речѐ бг҃ъ: да  бꙋ́детъ тве́рдь посредѣ̀ воды̀, и҆ да бꙋ́детъ  разлꙋча́ющи посредѣ̀ воды̀ и҆ воды̀: и҆ бы́сть та́кѡ. И҆  сотворѝ бг҃ъ тве́рдь: и҆ разлꙋчѝ бг҃ъ междꙋ̀ водо́ю,  ꙗ҆́же бѣ̀ под̾ тве́рдїю, и҆ междꙋ̀ водо́ю, ꙗ҆́же бѣ̀  над̾ тве́рдїю. И҆ наречѐ бг҃ъ тве́рдь, нб҃о: и҆ ви́дѣ  бг҃ъ, ꙗ҆́кѡ добро̀. и҆ бы́сть ве́черъ, и҆ бы́сть  оу҆́тро, де́нь вторы́й. И҆ речѐ бг҃ъ: да собере́тсѧ  вода̀, ꙗ҆́же под̾ нб҃се́мъ, въ собра́нїе є҆ди́но, и҆  да ꙗ҆ви́тсѧ сꙋ́ша. и҆ бы́сть та́кѡ: и҆ собра́сѧ вода̀,  ꙗ҆́же под̾ нб҃се́мъ, въ собра̑нїѧ своѧ̑, и҆ ꙗ҆ви́сѧ  сꙋ́ша. И҆ наречѐ бг҃ъ сꙋ́шꙋ, зе́млю: и҆ собра̑нїѧ во́дъ  наречѐ морѧ̀: и҆ ви́дѣ бг҃ъ, ꙗ҆́кѡ добро̀. И҆ речѐ  бг҃ъ: да прорасти́тъ землѧ̀ бы́лїе травно́е, сѣ́ющее  сѣ́мѧ по ро́дꙋ и҆ по подо́бїю, и҆ дре́во плодови́тое  творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по  ро́дꙋ на землѝ: и҆ бы́сть та́кѡ. И҆ и҆знесѐ землѧ̀  бы́лїе травно́е, сѣ́ющее сѣ́мѧ по ро́дꙋ и҆ по подо́бїю,  и҆ дре́во плодови́тое творѧ́щее пло́дъ, є҆мꙋ́же сѣ́мѧ  є҆гѡ̀ въ не́мъ по ро́дꙋ на землѝ: и҆ ви́дѣ бг҃ъ,  ꙗ҆́кѡ добро̀. И҆ бы́сть ве́черъ, и҆ бы́сть оу҆́тро,  де́нь тре́тїй. 
Прⷪ҇ро́чества и҆са́їина чте́нїе. [Глава̀ ѯ҃, ст.  а҃- ѕ҃і.] 
Свѣти́сѧ свѣти́сѧ і҆ерⷭ҇ли́ме, прїи́де бо тво́й  свѣ́тъ, и҆ сла́ва гдⷭ҇нѧ на тебѣ̀ возсїѧ̀. Сѐ тьма̀  покры́етъ зе́млю, и҆ мра́къ на ꙗ҆зы́ки, на тебѣ́ же  ꙗ҆ви́тсѧ гдⷭ҇ь, и҆ сла́ва є҆гѡ̀ на тебѣ̀ оу҆́зритсѧ.  И҆ по́йдꙋтъ ца́рїе (л. уп҃и ѡ҆б.) свѣ́томъ твои́мъ, и҆  ꙗ҆зы́цы свѣ́тлостїю твое́ю. Возведѝ ѻ҆́крестъ ѻ҆́чи  твоѝ, и҆ ви́ждь собра̑наѧ ча̑да твоѧ̑: сѐ прїидо́ша  всѝ сы́нове твоѝ и҆здале́ча, и҆ дщє́ри твоѝ на  ра́мѣхъ во́змꙋтсѧ. Тогда̀ оу҆́зриши, и҆ возра́дꙋешисѧ,  и҆ оу҆бои́шисѧ, и҆ оу҆жа́снешисѧ се́рдцемъ, ꙗ҆́кѡ  приложи́тсѧ къ тебѣ̀ бога́тство морско́е, и҆ ꙗ҆зы́кѡвъ  и҆ люде́й. И҆ прїи́дꙋтъ къ тебѣ̀ стада̀ вельблю̑дъ, и҆  покры́ютъ тѧ̀ вельблю́ди мадїа́мстїи и҆ гефа́рстїи: всѝ  ѿ савы̀ прїи́дꙋтъ, носѧ́ще зла́то, и҆ лїва́нъ  принесꙋ́тъ, и҆ ка́мень че́стенъ, и҆ сп҃се́нїе гдⷭ҇не  бл҃говозвѣстѧ́тъ. И҆ всѧ̑ ѻ҆́вцы кѷда̑рскїѧ соберꙋ́тсѧ  тебѣ̀, и҆ ѻ҆внѝ навеѡ́ѳстїи прїи́дꙋтъ къ тебѣ̀, и҆  вознесꙋ́тсѧ прїѧ̑тнаѧ на же́ртвенникъ мо́й, и҆ до́мъ  мл҃твы моеѧ̀ просла́витсѧ. Кі́и сꙋ́ть, и҆̀же ꙗ҆́кѡ  ѻ҆́блацы, летѧ́тъ, и҆ ꙗ҆́кѡ го́лꙋби со птенцы̀ ко  мнѣ̀; Менѐ ѻ҆́строви жда́ша, и҆ кораблѝ ѳарсі́йстїи  въ пе́рвыхъ, привестѝ ча̑да твоѧ̑ и҆здале́ча, и҆ сребро̀  и҆ зла́то и҆́хъ съ ни́ми, и҆́мене ра́ди гдⷭ҇нѧ ст҃а́гѡ,  и҆ за є҆́же ст҃о́мꙋ і҆и҃левꙋ сла́внꙋ бы́ти. И҆  сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе  и҆́хъ предстоѧ́ти бꙋ́дꙋтъ тебѣ̀: за гнѣ́въ бо мо́й  порази́хъ тѧ̀, и҆ за млⷭ҇ть мою̀ возлюби́хъ тѧ̀. И҆  ѿве́рзꙋтсѧ врата̀ твоѧ̑ при́снѡ, де́нь и҆ но́щь не  затворѧ́тсѧ, ввестѝ къ тебѣ̀ си́лꙋ ꙗ҆зы̑къ, и҆ царѝ  и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же не  порабо́таютъ тѝ, поги́бнꙋтъ, и҆ ꙗ҆зы́цы запꙋстѣ́нїемъ  запꙋстѣ́ютъ. И҆ сла́ва лїва́нова къ тебѣ̀ прїи́детъ,  кѷпарі́сомъ, и҆ пе́ѵгомъ, и҆ ке́дромъ, вкꙋ́пѣ  просла́вити мѣ́сто ст҃о́е моѐ, и҆ мѣ́сто но́гъ мои́хъ  просла́влю. И҆ по́йдꙋтъ къ тебѣ̀ боѧ́щесѧ сы́нове  смири́вшихъ тѧ̀, и҆ раздражи́вшихъ тѧ̀, и҆ покло́нѧтсѧ  слѣда́мъ но́гъ твои́хъ всѝ прогнѣ́вавшїи тѧ̀: и҆  нарече́шисѧ гра́дъ гдⷭ҇нь, сїѡ́нъ ст҃а́гѡ і҆и҃лева. За  сїѐ, ꙗ҆́кѡ бы́лъ є҆сѝ ѡ҆ста́вленъ и҆ возненави́дѣнъ,  и҆ не бѣ̀ помога́ющагѡ (л. уп҃ѳ) тѝ: положꙋ́ тѧ въ  ра́дость вѣ́чнꙋю, весе́лїе родѡ́мъ родѡ́въ. И҆ и҆ссе́ши  млеко̀ ꙗ҆зы́кѡвъ, и҆ бога́тство царе́й снѣ́си, и҆  оу҆разꙋмѣ́еши, ꙗ҆́кѡ а҆́зъ гдⷭ҇ь сп҃са́ѧй тѧ̀, и҆  и҆збавлѧ́ѧй тѧ̀ бг҃ъ і҆и҃левъ. 
И҆схо́да чте́нїе. [Глава̀ в҃і, ст. а҃-а҃і.] 
Речѐ гдⷭ҇ь къ мѡѷсе́ю и҆ а҆арѡ́нꙋ въ землѝ  є҆гѵ́петстѣй, глаго́лѧ: Мѣ́сѧцъ се́й ва́мъ нача́ло  мѣ́сѧцей, пе́рвый бꙋ́детъ ва́мъ въ мѣ́сѧцѣхъ лѣ́та.  Рцы̀ ко всемꙋ̀ со́нмꙋ сынѡ́въ і҆и҃левыхъ, глаго́лѧ: въ  десѧ́тый мѣ́сѧца сегѡ̀ да во́зметъ кі́йждо ѻ҆вча̀ по  домѡ́мъ ѻ҆те́чествъ, кі́йждо ѻ҆вча̀ по до́мꙋ. А҆́ще же  ма́лѡ и҆́хъ є҆́сть въ домꙋ̀, ꙗ҆́кѡ недовѡ́льнымъ бы́ти  на ѻ҆вча̀, да во́зметъ съ собо́ю сосѣ́да бли́жнѧго  своего̀ по числꙋ̀ дꙋ́шъ, кі́йждо дово́льное себѣ̀  сочте́тъ на ѻ҆вча̀. Ѻ҆вча̀ соверше́нно, мꙋ́жескъ по́лъ,  непоро́чно и҆ є҆динолѣ́тно бꙋ́детъ ва́мъ, ѿ а҆́гнєцъ  и҆ ѿ ко́злищъ прїи́мете. И҆ бꙋ́детъ ва́мъ соблюде́но  да́же до четвертагѡна́десѧть днѐ мѣ́сѧца сегѡ̀: и҆  зако́лютъ то̀ всѐ мно́жество собо́ра сынѡ́въ і҆и҃левыхъ  къ ве́черꙋ. И҆ прїи́мꙋтъ ѿ кро́ве, и҆ пома́жꙋтъ на  ѻ҆бою̀ подво́ю, и҆ на пра́гахъ въ домѣ́хъ, въ ни́хже  снѣдѧ́тъ то́е. И҆ снѣдѧ́тъ мѧса̀ въ нощѝ то́й пече́на  ѻ҆гне́мъ и҆ ѻ҆прѣсно́ки съ го́рькимъ ѕе́лїемъ  снѣдѧ́тъ. Не снѣ́сте ѿ ни́хъ сꙋ́рово, нижѐ варе́но  въ водѣ̀, но пече́ное ѻ҆гне́мъ главꙋ̀ съ нога́ми и҆ со  оу҆тро́бою. Не ѡ҆ста́вите ѿ негѡ̀ до оу҆́трїѧ, и҆  ко́сти не сокрꙋши́те ѿ негѡ̀: ѡ҆ста́нки же ѿ негѡ̀ до  оу҆́тра, ѻ҆гне́мъ сожже́те. Си́це же снѣ́сте є҆̀:  чрє́сла ва̑ша препѡѧ́сана, и҆ сапо́зи ва́ши на нога́хъ  ва́шихъ, и҆ жезлы̀ ва́ши въ рꙋка́хъ ва́шихъ: и҆ снѣ́сте  є҆̀ со тща́нїемъ: па́сха є҆́сть гдⷭ҇нѧ. (л. уп҃ѳ ѡ҆б.) 
Прⷪ҇ро́чества і҆ѡ́нина чте́нїе. [Гл. а҃, ст. а҃- ѕ҃і. Гл. в҃, ст. а҃-г҃.] 
Бы́сть сло́во гдⷭ҇не ко і҆ѡ́нѣ сы́нꙋ а҆маѳі́инꙋ,  глаго́лѧ: Воста́ни и҆ и҆дѝ въ нїнеѵі́ю гра́дъ вели́кїй:  и҆ проповѣ́ждь въ не́мъ, ꙗ҆́кѡ взы́де во́пль ѕло́бы  є҆гѡ̀ ко мнѣ̀: И҆ воста̀ і҆ѡ́на, є҆́же бѣжа́ти въ  ѳарсі́съ ѿ лица̀ гдⷭ҇нѧ: и҆ сни́де во і҆ѡппі́ю, и҆  ѡ҆брѣ́те кора́бль и҆дꙋ́щъ въ ѳарсі́съ: и҆ дадѐ нае́мъ  сво́й, и҆ вни́де во́нь плы́ти съ ни́ми въ ѳарсі́съ ѿ  лица̀ гдⷭ҇нѧ. И҆ гдⷭ҇ь воздви́же вѣ́тръ ве́лїй на мо́ри,  и҆ бы́сть бꙋ́рѧ вели́каѧ въ мо́ри, и҆ кора́бль  бѣ́дствоваше є҆́же сокрꙋши́тисѧ. И҆ оу҆боѧ́шасѧ  корабе́льницы, и҆ возопи́ша кі́йждо къ бг҃ꙋ своемꙋ̀, и҆  и҆змета́нїе сотвори́ша сосꙋ́дѡвъ, и҆̀же въ кораблѝ, въ  мо́ре, є҆́же ѡ҆блегчи́тисѧ ѿ ни́хъ: і҆ѡ́на же сни́де  во дно̀ кораблѧ̀, и҆ спа́ше тꙋ̀, и҆ храплѧ́ше. И҆ прїи́де  къ немꙋ̀ ко́рмчїй, и҆ речѐ є҆мꙋ̀: что́ ты хра́плеши;  воста́ни, и҆ молѝ бг҃а твоего̀, ꙗ҆́кѡ да сп҃се́тъ ны̀  бг҃ъ, да не поги́бнемъ. И҆ речѐ кі́йждо ко и҆́скреннемꙋ  своемꙋ̀: прїиди́те ве́ржемъ жрє́бїѧ, и҆ оу҆разꙋмѣ́емъ,  когѡ̀ ра́ди є҆́сть ѕло̀ сїѐ на на́съ: и҆ метнꙋ́ша  жрє́бїѧ, и҆ падѐ жре́бїй на і҆ѡ́нꙋ. И҆ рѣ́ша къ немꙋ̀:  возвѣстѝ на́мъ, когѡ̀ ра́ди сїѐ ѕло̀ на на́съ, и҆ что̀  твоѐ дѣ́ланїе є҆́сть, и҆ ѿкꙋ́дꙋ грѧде́ши, и҆ ка́мѡ  и҆́деши, и҆ ѿ ко́еѧ страны̀, и҆ ѿ кі́ихъ люде́й  є҆сѝ ты̀; И҆ речѐ къ ни̑мъ: ра́бъ гдⷭ҇нь є҆́смь  а҆́зъ, и҆ гдⷭ҇а бг҃а нбⷭ҇наго а҆́зъ чтꙋ̀, и҆́же сотворѝ  мо́ре и҆ сꙋ́шꙋ. И҆ оу҆боѧ́шасѧ мꙋ́жїе стра́хомъ  вели́кимъ, и҆ рѣ́ша къ немꙋ̀: что̀ сїѐ сотвори́лъ  є҆сѝ; занѐ разꙋмѣ́ша мꙋ́жїе, ꙗ҆́кѡ ѿ лица̀ гдⷭ҇нѧ  бѣжа́ше, ꙗ҆́кѡ возвѣстѝ и҆̀мъ. И҆ рѣ́ша къ немꙋ̀:  что̀ тебѣ̀ сотвори́мъ, и҆ оу҆толи́тсѧ мо́ре ѿ на́съ;  занѐ мо́ре восхожда́ше и҆ воздвиза́ше па́че волне́нїе.  И҆ речѐ къ ни̑мъ і҆ѡ́на: возми́те мѧ̀, и҆ вве́рзите въ  мо́ре, и҆ оу҆толи́тсѧ мо́ре ѿ ва́съ: поне́же позна́хъ  (л. у҃ч) а҆́зъ, ꙗ҆́кѡ менѐ ра́ди волне́нїе сїѐ  вели́кое на вы̀ є҆́сть. И҆ нꙋжда́хꙋсѧ мꙋ́жїе  возврати́тисѧ къ землѝ, и҆ не можа́хꙋ, ꙗ҆́кѡ мо́ре  восхожда́ше, и҆ воздвиза́шесѧ па́че на ни́хъ. И҆  возопи́ша къ гдⷭ҇ви, и҆ рѣ́ша: ника́коже гдⷭ҇и, да не  поги́бнемъ дꙋшѝ ра́ди человѣ́ка сегѡ̀, и҆ не да́ждь на  на́съ кро́ве пра́ведныѧ: занѐ ты̀ гдⷭ҇и, ꙗ҆́коже  восхотѣ́лъ, сотвори́лъ є҆сѝ. И҆ взѧ́ша і҆ѡ́нꙋ, и҆  вверго́ша є҆го̀ въ мо́ре, и҆ преста̀ мо́ре ѿ волне́нїѧ  своегѡ̀. И҆ оу҆боѧ́шасѧ мꙋ́жїе стра́хомъ вели́кимъ  гдⷭ҇а, и҆ пожро́ша же́ртвꙋ гдⷭ҇ви, и҆ помоли́шасѧ  мл҃твами. И҆ повелѣ̀ гдⷭ҇ь ки́тꙋ вели́комꙋ пожре́ти  і҆ѡ́нꙋ: и҆ бѣ̀ і҆ѡ́на во чре́вѣ ки́товѣ трѝ дни̑ и҆  трѝ но́щи. И҆ помоли́сѧ і҆ѡ́на ко гдⷭ҇ꙋ бг҃ꙋ своемꙋ̀ ѿ  чре́ва ки́това, И҆ речѐ: 
Мл҃тва: [Гл. в҃, ст. д҃-а҃і. Гл. г҃, ст. а҃-і҃.  Гл. д҃, ст. а҃-а҃і.] 
Возопи́хъ въ ско́рби мое́й ко гдⷭ҇ꙋ бг҃ꙋ моемꙋ̀,  и҆ оу҆слы́ша мѧ̀: и҆з̾ чре́ва а҆́дова во́пль мо́й,  оу҆слы́шалъ є҆сѝ гла́съ мо́й. Ѿве́рглъ мѧ̀ є҆сѝ въ  глꙋбины̑ се́рдца морска́гѡ, и҆ рѣ́ки ѡ҆быдо́ша мѧ̀: всѧ̑  высоты̑ твоѧ̑, и҆ во́лны твоѧ̑ на мнѣ̀ преидо́ша. И҆  а҆́зъ рѣ́хъ: ѿри́нꙋхсѧ ѿ ѻ҆́чїю твоє́ю: є҆да̀  приложꙋ̀ призрѣ́ти мѝ къ хра́мꙋ ст҃о́мꙋ твоемꙋ̀;  Возлїѧ́сѧ на мѧ̀ вода̀ до дꙋшѝ моеѧ̀, бе́здна ѡ҆бы́де  мѧ̀ послѣ́днѧѧ, понрѐ глава̀ моѧ̀ въ разсѣ̑лины го́ръ.  Снидо́хъ въ зе́млю, є҆ѧ́же верєѝ є҆ѧ̀ закле́пи  вѣ́чнїи: и҆ да взы́детъ и҆з̾ и҆стлѣ́нїѧ живо́тъ мо́й  къ тебѣ̀, гдⷭ҇и бж҃е мо́й. Внегда̀ скончава́тисѧ ѿ  менѐ дꙋшѝ мое́й, гдⷭ҇а помѧнꙋ́хъ, и҆ да прїи́детъ къ  тебѣ̀ мл҃тва моѧ̀ къ хра́мꙋ ст҃о́мꙋ твоемꙋ̀. Хранѧ́щїи  сꙋ́єтнаѧ и҆ лѡ́жнаѧ, млⷭ҇ть свою̀ ѡ҆ста́виша. А҆́зъ же  со гла́сомъ хвале́нїѧ и҆ и҆сповѣ́данїѧ пожрꙋ̀ тебѣ̀,  є҆ли̑ка ѡ҆бѣща́хъ, возда́мъ тебѣ̀ во сп҃се́нїе моѐ  гдⷭ҇ви. И҆ повелѣ̀ гдⷭ҇ь ки́тови, и҆ и҆зве́рже і҆ѡ́нꙋ на  сꙋ́шꙋ. И҆ бы́сть сло́во (л. у҃ч ѡ҆б.) гдⷭ҇не ко і҆ѡ́нѣ  втори́цею, глаго́лѧ: Воста́ни, и҆ и҆дѝ въ нїнеѵі́ю  гра́дъ вели́кїй, и҆ проповѣ́ждь въ не́мъ по про́повѣди  пре́ждней, ю҆́же а҆́зъ глаго́лахъ тебѣ̀. И҆ воста̀  і҆ѡ́на, и҆ и҆́де въ нїнеѵі́ю, ꙗ҆́коже глаго́ла гдⷭ҇ь:  нїнеѵі́а же бѧ́ше гра́дъ вели́къ бг҃ꙋ, ꙗ҆́кѡ ше́ствїѧ  пꙋтѝ тре́хъ дне́й. И҆ нача́тъ і҆ѡ́на входи́ти во гра́дъ,  ꙗ҆́кѡ ше́ствїе пꙋтѝ днѐ є҆ди́нагѡ, и҆ проповѣ́да и҆  речѐ: є҆щѐ трѝ дни̑, и҆ нїнеѵі́а преврати́тсѧ. И҆  вѣ́роваша мꙋ́жїе нїнеѵі́йстїи бг҃ови, и҆ заповѣ́даша  по́стъ, и҆ ѡ҆блеко́шасѧ во врє́тища ѿ вели́ка и҆́хъ  да́же до ма́ла и҆́хъ. И҆ до́йде сло́во къ царю̀  нїнеѵі́йскомꙋ, и҆ воста̀ съ престо́ла своегѡ̀, и҆ све́рже  ри̑зы своѧ̑ съ себѐ, и҆ ѡ҆блече́сѧ во вре́тище, и҆  сѣ́де на пе́пелѣ. И҆ проповѣ́дасѧ, и҆ рече́но бы́сть  въ нїнеѵі́и ѿ царѧ̀ и҆ вельмѡ́жъ є҆гѡ̀, глаго́лющихъ:  человѣ́цы и҆ ско́ти, и҆ воло́ве, и҆ ѻ҆́вцы да не  вкꙋ́сѧтъ ничесѡ́же, ни да пасꙋ́тсѧ, нижѐ воды̀ да  пїю́тъ. И҆ ѡ҆блеко́шасѧ во врє́тища человѣ́цы, и҆  ско́ти, и҆ возопи́ша прилѣ́жнѡ къ бг҃ꙋ: и҆ возврати́сѧ  кі́йждо ѿ пꙋтѝ своегѡ̀ лꙋка́вагѡ, и҆ ѿ непра́вды  сꙋ́щїѧ въ рꙋка́хъ и҆́хъ, глаго́люще: Кто̀ вѣ́сть, а҆́ще  раска́етсѧ и҆ оу҆моле́нъ бꙋ́детъ бг҃ъ, и҆ ѡ҆брати́тсѧ  ѿ гнѣ́ва ꙗ҆́рости своеѧ̀, и҆ не поги́бнемъ, И҆ ви́дѣ  бг҃ъ дѣла̀ и҆́хъ, ꙗ҆́кѡ ѡ҆брати́шасѧ ѿ пꙋте́й свои́хъ  лꙋка́выхъ: и҆ раска́ѧсѧ бг҃ъ ѡ҆ ѕлѣ̀, є҆́же глаго́лаше  сотвори́ти и҆̀мъ, и҆ не сотворѝ. И҆ ѡ҆печа́лисѧ і҆ѡ́на  печа́лїю вели́кою, и҆ смꙋти́сѧ. И҆ помоли́сѧ ко гдⷭ҇ꙋ, и҆  речѐ: ѽ гдⷭ҇и, не сїѧ̑ ли оу҆́бѡ словеса̀ моѧ̑, ꙗ҆́же  глаго́лахъ, є҆щѐ сꙋ́щꙋ мѝ на землѝ мое́й; сегѡ̀ ра́ди  предвари́хъ бѣжа́ти въ ѳарсі́съ, занѐ разꙋмѣ́хъ,  ꙗ҆́кѡ ми́лостивъ ты̀ є҆сѝ и҆ ще́дръ, долготерпѣли́въ  и҆ многоми́лостивъ, и҆ ка́ѧйсѧ ѡ҆ ѕло́бахъ  [человѣ́ческихъ] И҆ ны́нѣ влⷣко гдⷭ҇и, прїимѝ дꙋ́шꙋ  мою̀ ѿ менѐ, ꙗ҆́кѡ оу҆́не мѝ оу҆мре́ти, (л. уч҃а)  не́жели жи́ти. И҆ речѐ гдⷭ҇ь ко і҆ѡ́нѣ: а҆́ще ѕѣлѡ̀  ѡ҆печа́лилсѧ є҆сѝ ты̀; И҆ и҆зы́де і҆ѡ́на и҆з̾ гра́да,  и҆ сѣ́де прѧ́мѡ гра́да: и҆ сотворѝ себѣ̀ кꙋ́щꙋ, и҆  сѣдѧ́ше под̾ не́ю въ сѣ́ни, до́ндеже оу҆ви́дитъ, что̀  бꙋ́детъ гра́дꙋ. И҆ повелѣ̀ гдⷭ҇ь бг҃ъ ты́квѣ, и҆  возрастѐ над̾ главо́ю і҆ѡ́ниною, да бꙋ́детъ сѣ́нь  над̾ главо́ю є҆гѡ̀, є҆́же ѡ҆сѣни́ти є҆го̀ ѿ ѕлы́хъ  є҆гѡ̀: и҆ возра́довасѧ і҆ѡ́на ѡ҆ ты́квѣ ра́достїю  вели́кою. И҆ повелѣ̀ гдⷭ҇ь бг҃ъ че́рвїю ра́ннемꙋ во  оу҆́трїе, и҆ под̾ѧдѐ ты́квꙋ, и҆ и҆́зсше: И҆ бы́сть  вкꙋ́пѣ внегда̀ возсїѧ́ти со́лнцꙋ: и҆ повелѣ̀ бг҃ъ  вѣ́трꙋ зно́йнꙋ жегꙋ́щꙋ, и҆ поразѝ со́лнце на главꙋ̀  і҆ѡ́нинꙋ: и҆ малодꙋ́шствоваше, и҆ ѿрица́шесѧ дꙋшѝ  своеѧ̀, и҆ речѐ: Оу҆́не мѝ оу҆мре́ти, не́жели жи́ти.  и҆ речѐ гдⷭ҇ь бг҃ъ ко і҆ѡ́нѣ: ѕѣлѡ́ ли ѡ҆печа́лилсѧ  є҆сѝ ты̀ ѡ҆ ты́квѣ; и҆ речѐ [і҆ѡ́на]: ѕѣлѡ̀  ѡ҆печа́лихсѧ а҆́зъ да́же до сме́рти. И҆ речѐ гдⷭ҇ь: ты̀  ѡ҆скорби́лсѧ є҆сѝ ѡ҆ ты́квѣ, ѡ҆ не́йже не трꙋди́лсѧ  є҆сѝ, ни воскорми́лъ є҆сѝ є҆ѧ̀, ꙗ҆́же роди́сѧ  ѡ҆бно́щь, и҆ ѡ҆бно́щь поги́бе. А҆́зъ же не пощаждꙋ́ ли  нїнеѵі́и гра́да вели́кагѡ, въ не́мже живꙋ́тъ мно́жайшїи,  не́же двана́десѧть тє́мъ человѣ̑къ, и҆̀же не позна́ша  десни́цы своеѧ̀, нижѐ шꙋ́йцы своеѧ̀, и҆ ско́ти и҆́хъ  мно́зи; 
І҆исꙋ́са наѵи́на чте́нїе. [Глава̀ є҃, ст. і҃- є҃і] 
Ѡ҆полчи́шасѧ сы́нове і҆и҃лєвы въ галга́лѣхъ, и҆  сотвори́ша па́схꙋ въ четвертыйна́десѧть де́нь мѣ́сѧца  ѿ ве́чера на за́падѣ на по́ли і҆ерїхѡ́нскомъ. И҆  ꙗ҆до́ша ѿ пшени́цы землѝ ѻ҆́ноѧ ѡ҆прѣсно́ки и҆  нѡ́ваѧ. Въ то́й де́нь преста̀ ма́нна, повнегда̀ ꙗ҆до́ша  ѿ пшени́цы землѝ, и҆ ктомꙋ̀ не бы́сть сынѡ́мъ  і҆и҃лєвымъ ма́нны, но ꙗ҆до́ша ѿ плодѡ́въ землѝ  ꙾фїні́ческїѧ꙾є҆вр. ꙾ханаа́нскїѧ꙾ въ лѣ́то ѻ҆́ное. И҆  бы́сть є҆гда̀ бѧ́ше і҆исꙋ́съ оу҆ і҆ерїхѡ́на, и҆  воззрѣ́въ ѻ҆чи́ма свои́ма, ви́дѣ человѣ́ка стоѧ́ща  пред̾ ни́мъ, и҆ ме́чь (л. уч҃а ѡ҆б.) є҆гѡ̀ ѡ҆бнаже́нъ  въ рꙋцѣ̀ є҆гѡ̀. и҆ пристꙋпи́въ і҆исꙋ́съ, речѐ є҆мꙋ̀:  на́шъ ли є҆сѝ, и҆лѝ ѿ сꙋпоста̑тъ на́шихъ; Ѻ҆́нъ же  речѐ є҆мꙋ̀: а҆́зъ а҆рхїстрати́гъ си́лы гдⷭ҇ни, ны́нѣ  прїидо́хъ [сѣ́мѡ.] и҆ і҆исꙋ́съ падѐ лице́мъ свои́мъ на  зе́млю, и҆ поклони́сѧ є҆мꙋ̀, и҆ речѐ: гдⷭ҇и, что̀  повелѣва́еши рабꙋ̀ твоемꙋ̀; И҆ речѐ а҆рхїстрати́гъ  гдⷭ҇нь ко і҆исꙋ́сꙋ: и҆ззꙋ́й сапо́гъ съ ногꙋ̀ твоє́ю,  мѣ́сто бо на не́мже ты̀ стои́ши ст҃о є҆́сть. и҆  сотворѝ і҆исꙋ́съ та́кѡ. 
И҆схо́да чте́нїе. [Гл. г҃і, ст. к҃-к҃в. Гл. д҃і,  ст. а҃-л҃в. Гл. є҃і, ст. а҃-ѳ҃і.] 
Воздви́гшесѧ сы́нове і҆и҃лєвы ѿ сокхѡ́ѳа,  ѡ҆полчи́шасѧ во ѻ҆ѳо́мѣ при пꙋсты́ни. Бг҃ъ же вожда́ше  и҆̀хъ, въ де́нь оу҆́бѡ столпо́мъ ѻ҆́блачнымъ, показа́ти  и҆̀мъ пꙋ́ть, но́щїю же столпо́мъ ѻ҆́гненнымъ свѣти́ти  и҆̀мъ. И҆ не ѡ҆скꙋдѣ̀ сто́лпъ ѻ҆́блачный во днѝ, и҆  сто́лпъ ѻ҆́гненный но́щїю, пред̾ всѣ́ми людьмѝ. И҆  речѐ гдⷭ҇ь къ мѡѷсе́ю, глаго́лѧ: Рцы̀ сынѡ́мъ  і҆и҃лєвымъ, и҆ ѡ҆брати́вшесѧ да ѡ҆полча́тсѧ прѧ́мѡ  придво́рїю, междꙋ̀ магдѡ́ломъ и҆ междꙋ̀ мо́ремъ, прѧ́мѡ  веельсепфѡ́нꙋ: пред̾ ни́ми ѡ҆полчи́шисѧ при мо́ри. И҆  рече́тъ фараѡ́нъ лю́демъ свои̑мъ ѡ҆ сынѣ́хъ і҆и҃левыхъ:  заблꙋжда́ютъ сі́и по землѝ, затвори́ бо и҆̀хъ пꙋсты́нѧ.  а҆́зъ же ѡ҆жесточꙋ̀ се́рдце фараѡ́ново, и҆ пожене́тъ  созадѝ и҆̀хъ: и҆ просла́влюсѧ въ фараѡ́нѣ, и҆ во все́мъ  во́инствѣ є҆гѡ̀, и҆ оу҆разꙋмѣ́ютъ всѝ є҆гѵ́птѧне,  ꙗ҆́кѡ а҆́зъ є҆́смь гдⷭ҇ь: и҆ сотвори́ша та́кѡ. И҆  возвѣще́но бы́сть царю̀ є҆гѵ́петскомꙋ, ꙗ҆́кѡ бѣжа́ша  лю́дїе. и҆ преврати́сѧ се́рдце фараѡ́ново, и҆ рабѡ́въ  є҆гѡ̀ на лю́ди, и҆ реко́ша: что̀ сїѐ сотвори́хомъ,  ѿпꙋсти́вше сы́ны і҆и҃лєвы, да не рабо́таютъ на́мъ;  Впрѧжѐ оу҆̀бо фараѡ́нъ колєсни́цы своѧ̑, и҆ всѧ̑ лю́ди  своѧ̑ собра̀ съ собо́ю. И҆ поѧ́тъ (л. уч҃в) ше́сть сѡ́тъ  колесни́цъ и҆збра́нныхъ, и҆ всѧ̑ ко́ни є҆гѵ́пєтскїѧ, и҆  трїста́ты над̾ всѣ́ми. И҆ ѡ҆жесточѝ гдⷭ҇ь се́рдце  фараѡ́на царѧ̀ є҆гѵ́петскагѡ, и҆ рабѡ́въ є҆гѡ̀, и҆  погна̀ созадѝ сынѡ́въ і҆и҃левыхъ: сы́нове же і҆и҃лєвы  и҆схожда́хꙋ рꙋко́ю высо́кою. И҆ погна́ша є҆гѵ́птѧне въ  слѣ́дъ и҆́хъ, и҆ ѡ҆брѣто́ша и҆̀хъ ѡ҆полчи́вшихсѧ при  мо́ри: и҆ всѧ̑ ко́ни и҆ колєсни́цы фараѡ́новы, и҆  ко́нницы, и҆ во́инство є҆гѡ̀ прѧ́мѡ придво́рїю, проти́вꙋ  веельсепфѡ́на. И҆ фараѡ́нъ приближа́шесѧ: воззрѣ́вше же  сы́нове і҆и҃лєвы ѻ҆чи́ма, ви́дѣша: и҆ сѐ є҆гѵ́птѧне  ѡ҆полчи́шасѧ въ слѣ́дъ и҆́хъ, и҆ оу҆боѧ́шасѧ ѕѣлѡ̀. и҆  возопи́ша сы́нове і҆и҃лєвы ко гдⷭ҇ꙋ, И҆ реко́ша къ  мѡѷсе́ю: за є҆́же не бы́ти гробѡ́мъ во є҆гѵ́птѣ,  и҆зве́лъ є҆сѝ на́съ оу҆мертви́ти въ пꙋсты́ни: что̀  сїѐ сотвори́лъ є҆сѝ на́мъ, и҆зве́дше на́съ и҆з̾  є҆гѵ́пта; Не се́й ли бѧ́ше глаго́лъ, є҆го́же реко́хомъ  къ тебѣ̀ во є҆гѵ́птѣ, глаго́люще: ѡ҆ста́ви на́съ, да  рабо́таемъ є҆гѵ́птѧнѡмъ; лꙋ́чше бо бѧ́ше на́мъ рабо́тати  є҆гѵ́птѧнѡмъ, не́жели оу҆мре́ти въ пꙋсты́ни се́й. Рече́  же мѡѷсе́й къ лю́демъ: дерза́йте, сто́йте, и҆ зри́те  сп҃се́нїе є҆́же ѿ гдⷭ҇а, є҆́же сотвори́тъ на́мъ  дне́сь. и҆́мже бо ѡ҆́бразомъ ви́дѣсте є҆гѵ́птѧнъ  дне́сь, не приложитѐ ктомꙋ̀ ви́дѣти и҆̀хъ въ вѣ́чное  вре́мѧ. Гдⷭ҇ь побо́ретъ по ва́съ, вы́ же оу҆мо́лкните.  И҆ речѐ гдⷭ҇ь къ мѡѷсе́ю: что̀ вопїе́ши ко мнѣ̀: рцы̀  сынѡ́мъ і҆и҃лєвымъ, и҆ да пꙋтеше́ствꙋютъ. Ты́ же возмѝ  же́злъ тво́й, и҆ прострѝ рꙋ́кꙋ твою̀ на мо́ре, и҆  расто́ргни є҆̀: и҆ да вни́дꙋтъ сы́нове і҆и҃лєвы  посредѣ̀ мо́рѧ по сꙋ́хꙋ. И҆ сѐ а҆́зъ ѡ҆жесточꙋ̀ се́рдце  фараѡ́ново, и҆ всѣ́хъ є҆гѵ́птѧнъ, и҆ вни́дꙋтъ въ  слѣ́дъ и҆́хъ, и҆ просла́влюсѧ въ фараѡ́нѣ, и҆ во все́мъ  во́инствѣ є҆гѡ̀, и҆ въ колесни́цахъ, и҆ въ ко́нехъ  є҆гѡ̀. (л. уч҃в ѡ҆б.) И҆ оу҆вѣ́дѧтъ всѝ є҆гѵ́птѧне,  ꙗ҆́кѡ а҆́зъ є҆́смь гдⷭ҇ь, є҆гда̀ просла́влюсѧ въ  фараѡ́нѣ, и҆ въ колесни́цахъ, и҆ въ ко́нехъ є҆гѡ̀.  Взѧ́тсѧ же а҆́гг҃лъ бж҃їй ходѧ́й пред̾ полко́мъ сынѡ́въ  і҆и҃левыхъ, и҆ по́йде созадѝ и҆́хъ: взѧ́тсѧ же и҆  сто́лпъ ѻ҆́блачный ѿ лица̀ и҆́хъ, и҆ ста̀ созадѝ  и҆̀хъ. И҆ вни́де посредѣ̀ полка̀ є҆гѵ́петска, и҆  посредѣ̀ полка̀ сынѡ́въ і҆и҃левыхъ, и҆ ста̀: и҆ бы́сть  тьма̀ и҆ мра́къ, и҆ прїи́де но́щь, и҆ не смѣси́шасѧ  дрꙋ́гъ съ дрꙋ́гомъ во всю̀ но́щь. Простре́ же мѡѷсе́й  рꙋ́кꙋ на мо́ре: и҆ возгна̀ гдⷭ҇ь мо́ре вѣ́тромъ ю҆́жнымъ  си́льнымъ всю̀ но́щь, и҆ сотворѝ мо́ре сꙋ́шꙋ, и҆  разстꙋпи́сѧ вода̀. И҆ внидо́ша сы́нове і҆и҃лєвы  посредѣ̀ мо́рѧ по сꙋ́хꙋ: и҆ вода̀ и҆̀мъ стѣна̀ бы́сть  ѡ҆деснꙋ́ю, и҆ стѣна̀ ѡ҆шꙋ́юю. Погна́ша же є҆гѵ́птѧне,  и҆ внидо́ша въ слѣ́дъ и҆́хъ, и҆ всѧ́къ ко́нь фараѡ́новъ,  и҆ колєсни́цы, и҆ вса́дники посредѣ̀ мо́рѧ. Бы́сть же  въ стра́жꙋ оу҆́треннюю, и҆ воззрѣ̀ гдⷭ҇ь на по́лкъ  є҆гѵ́петскїй въ столпѣ̀ ѻ҆́гненномъ и҆ ѻ҆́блачномъ,  и҆ смѧтѐ по́лкъ є҆гѵ́петскїй. И҆ свѧза̀ ѻ҆́си  колесни́цъ и҆́хъ, и҆ ведѧ́ше и҆̀хъ съ нꙋ́ждею. и҆ реко́ша  є҆гѵ́птѧне: бѣжи́мъ ѿ лица̀ і҆и҃лева, гдⷭ҇ь бо  побора́етъ по ни́хъ на є҆гѵ́птѧны. И҆ речѐ гдⷭ҇ь къ  мѡѷсе́ю: прострѝ рꙋ́кꙋ твою̀ на мо́ре, и҆ да  совокꙋпи́тсѧ вода̀, и҆ да покры́етъ є҆гѵ́птѧны,  колесни̑цы же и҆ вса́дники. Простре́ же мѡѷсе́й рꙋ́кꙋ на  мо́ре, и҆ оу҆стро́исѧ вода̀ ко дню̀ на мѣ́сто:  є҆гѵ́птѧне же бѣжа́ша под̾ водо́ю: и҆ и҆стрѧсѐ гдⷭ҇ь  є҆гѵ́птѧны посредѣ̀ мо́рѧ. И҆ ѡ҆брати́вшисѧ вода̀,  покры̀ колесни̑цы и҆ вса́дники, и҆ всю̀ си́лꙋ фараѡ́новꙋ,  вше́дши въ слѣ́дъ и҆́хъ въ мо́ре, и҆ не ѡ҆ста̀ ѿ ни́хъ  ни є҆ди́нъ. Сы́нове же і҆и҃лєвы проидо́ша по сꙋ́хꙋ  посредѣ̀ мо́рѧ: вода́ же и҆̀мъ стѣна̀ [бы́сть]  ѡ҆деснꙋ́ю и҆ стѣна̀ ѡ҆шꙋ́юю. И҆ и҆зба́ви гдⷭ҇ь (л.  уч҃г) і҆и҃лѧ въ де́нь ѻ҆́нъ и҆з̾ рꙋкѝ є҆гѵ́петскїѧ:  и҆ ви́дѣша сы́нове і҆и҃лєвы є҆гѵ́птѧнъ и҆зме́ршихъ,  при краѝ мо́рѧ. Ви́дѣ же і҆и҃ль рꙋ́кꙋ вели́кꙋю, ꙗ҆̀же  сотворѝ гдⷭ҇ь є҆гѵ́птѧнѡмъ: и҆ оу҆боѧ́шасѧ лю́дїе  гдⷭ҇а, и҆ вѣ́роваша бг҃ꙋ, и҆ мѡѷсе́ю оу҆го́дникꙋ  є҆гѡ̀. Тогда̀ воспѣ̀ мѡѷсе́й, и҆ сы́нове і҆и҃лєвы  пѣ́снь сїю̀ гдⷭ҇ви, и҆ реко́ша глаго́люще: 
Чте́цъ глаго́летъ: Пои́мъ гдⷭ҇ви: 
И҆ пою́тъ на гла́съ є҃: Сла́внѡ бо просла́висѧ. 
И҆ чте́цъ коемꙋ́ждо ли́кꙋ стїхѝ предглаго́летъ: 
Конѧ̀ и҆ вса́дника вве́рже въ мо́ре. Пои́мъ  гдⷭ҇ви: 
И҆ лю́дїе на ѻ҆́ба ли̑ка пою́тъ: Сла́внѡ бо  просла́висѧ. 
Помо́щникъ и҆ покрови́тель бы́сть мнѣ̀ во  сп҃се́нїе. 
Пои́мъ гдⷭ҇ви: 
Се́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀  моегѡ̀, и҆ вознесꙋ̀ є҆го̀. 
Пои́мъ гдⷭ҇ви: 
Гдⷭ҇ь сокрꙋша́ѧй бра̑ни, гдⷭ҇ь и҆́мѧ є҆мꙋ̀,  колесни̑цы фараѡ́новы, и҆ си́лꙋ є҆гѡ̀ вве́рже въ мо́ре. 
Пои́мъ гдⷭ҇ви: 
И҆збра̑нныѧ вса́дники трїста́ты потопѝ въ  чермнѣ́мъ мо́ри. 
Пои́мъ гдⷭ҇ви: 
Пꙋчи́ною покры̀ и҆̀хъ, погрѧзо́ша во глꙋбинѣ̀  ꙗ҆́кѡ ка́мень. 
Пои́мъ гдⷭ҇ви: 
Десни́ца твоѧ̀ гдⷭ҇и, просла́висѧ въ крѣ́пости. 
Пои́мъ гдⷭ҇ви: 
Десна́ѧ твоѧ̀ рꙋка̀ гдⷭ҇и, сокрꙋшѝ врагѝ, И҆  мно́жествомъ сла́вы твоеѧ̀ сте́рлъ є҆сѝ сопроти́вныхъ. 
Пои́мъ гдⷭ҇ви: 
Посла́лъ є҆сѝ гнѣ́въ тво́й, поѧдѐ ѧ҆̀ ꙗ҆́кѡ  сте́блїе, И҆ дх҃омъ ꙗ҆́рости твоеѧ̀ разстꙋпи́сѧ вода̀. 
Пои́мъ гдⷭ҇ви: 
Ѡ҆гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша и҆  во́лны посредѣ̀ мо́рѧ. 
Пои́мъ гдⷭ҇ви: (л. уч҃г ѡ҆б.) 
Речѐ вра́гъ: гна́въ пости́гнꙋ, раздѣлю̀  коры́сть, и҆спо́лню дꙋ́шꙋ мою̀, оу҆бїю̀ мече́мъ мои́мъ,  госпо́дствовати бꙋ́детъ рꙋка̀ моѧ̀. 
Пои́мъ гдⷭ҇ви: 
Посла́лъ є҆сѝ дх҃а твоего̀, покры̀ ѧ҆̀ мо́ре:  погрѧзо́ша ꙗ҆́кѡ ѻ҆́лово въ водѣ̀ ѕѣ́льнѣй. 
Пои́мъ гдⷭ҇ви: 
Кто̀ подо́бенъ тебѣ̀ въ бозѣ́хъ гдⷭ҇и; кто̀  подо́бенъ тебѣ̀; просла́вленъ во ст҃ы́хъ, ди́венъ въ  сла́вѣ творѧ́й чꙋдеса̀. 
Пои́мъ гдⷭ҇ви: 
Просте́рлъ є҆сѝ десни́цꙋ твою̀, пожрѐ ѧ҆̀  землѧ̀. Наста́вилъ є҆сѝ пра́вдою твое́ю лю́ди твоѧ̑  сїѧ̑, ꙗ҆̀же и҆зба́вилъ є҆сѝ. 
Пои́мъ гдⷭ҇ви: 
Оу҆тѣ́шилъ є҆сѝ крѣ́постїю твое́ю во  ѻ҆би́тель ст҃ꙋ́ю твою̀. Слы́шаша ꙗ҆зы́цы, и҆  прогнѣ́вашасѧ, болѣ̑зни прїѧ́ша живꙋ́щїи въ  фѷлїсті́мѣ. 
Пои́мъ гдⷭ҇ви: 
Тогда̀ потща́шасѧ влады́ки є҆дѡ́мстїи, и҆ кнѧ́зи  мѡаві́тстїи, прїѧ́тъ ѧ҆̀ тре́петъ: раста́ѧша всѝ  живꙋ́щїи въ ханаа́нѣ. 
Пои́мъ гдⷭ҇ви: 
Да нападе́тъ на нѧ̀ стра́хъ и҆ тре́петъ,  вели́чїемъ мы́шцы твоеѧ̀ да ѡ҆ка́менѧтсѧ. 
Пои́мъ гдⷭ҇ви: 
До́ндеже про́йдꙋтъ лю́дїе твоѝ гдⷭ҇и, до́ндеже  про́йдꙋтъ лю́дїе твоѝ сі́и, ꙗ҆̀же стѧжа́лъ є҆сѝ. 
Пои́мъ гдⷭ҇ви: 
Вве́дъ насадѝ ѧ҆̀ въ го́рꙋ достоѧ́нїѧ твоегѡ̀, въ  гото́вое жили́ще твоѐ, є҆́же содѣ́лалъ є҆сѝ гдⷭ҇и,  ст҃ы́ню гдⷭ҇и, ю҆́же оу҆гото́вастѣ рꙋ́цѣ твоѝ. 
Пои́мъ гдⷭ҇ви: 
Гдⷭ҇ь црⷭ҇твꙋѧй вѣ́ки, и҆ на вѣ́къ, и҆ є҆щѐ.  Є҆гда̀ вни́де ко́нница фараѡ́нова съ колесни́цами и҆  вса́дники въ мо́ре: и҆ наведѐ на ни́хъ гдⷭ҇ь во́дꙋ  морскꙋ́ю. 
Пои́мъ гдⷭ҇ви: 
Сы́нове же і҆и҃лєвы проидо́ша сꙋ́шею посредѣ̀  мо́рѧ. 
Пои́мъ гдⷭ҇ви: 
Сла́ва: Пои́мъ гдⷭ҇ви: И҆ ны́нѣ: Пои́мъ  гдⷭ҇ви: И҆ послѣдѝ чте́цъ пое́тъ то́жде: Сла́внѡ  бо просла́висѧ. (л. уч҃д) 
Прⷪ҇ро́чества софо́нїева чте́нїе. [Глава̀ г҃, ст.  и҃- є҃і.] 
Та́кѡ глаго́летъ гдⷭ҇ь: потерпѝ менѐ въ де́нь  воскресе́нїѧ моегѡ̀ во свидѣ́тельство: занѐ сꙋ́дъ мо́й  въ сѡ́нмища ꙗ҆зы́кѡвъ є҆́же прїѧ́ти царе́й, є҆́же  и҆злїѧ́ти на нѧ̀ гнѣ́въ мо́й, ве́сь гнѣ́въ ꙗ҆́рости  моеѧ̀: занѐ ѻ҆гне́мъ рве́нїѧ моегѡ̀ поѧде́на бꙋ́детъ  всѧ̀ землѧ̀. Ꙗ҆́кѡ тогда̀ ѡ҆бращꙋ̀ къ лю́демъ ѧ҆зы́къ въ  ро́дъ є҆гѡ̀, є҆́же призыва́ти всѣ̑мъ и҆́мѧ гдⷭ҇не,  рабо́тати є҆мꙋ̀ под̾ и҆́гомъ є҆ди́нѣмъ. Ѿ конє́цъ  рѣ́къ є҆ѳїо́пскихъ, прїимꙋ̀ молѧ́щыѧ мѧ̀, въ  разсѣ́ѧнныхъ мои́хъ принесꙋ́тъ жє́ртвы мнѣ̀. Въ де́нь  ѻ҆́нъ не и҆́маши постыди́тисѧ ѿ всѣ́хъ начина́нїй  твои́хъ, и҆́миже нече́ствовалъ є҆сѝ въ мѧ̀: ꙗ҆́кѡ  тогда̀ ѿимꙋ̀ ѿ тебѐ оу҆кори̑зны досажде́нїѧ  твоегѡ̀, и҆ ктомꙋ̀ не и҆́маши приложи́ти велича́тисѧ на  горѣ̀ ст҃ѣ́й мое́й. И҆ ѡ҆ста́влю въ тебѣ̀ лю́ди  кро́тки и҆ смире́нны, и҆ бꙋ́дꙋтъ бл҃гоговѣ́ти ѡ҆ и҆́мени  гдⷭ҇ни. Ѡ҆ста́нцы і҆и҃лєвы, и҆ не сотворѧ́тъ непра́вды,  и҆ не возглаго́лютъ сꙋ́етныхъ, и҆ не ѡ҆брѧ́щетсѧ во  оу҆стѣ́хъ и҆́хъ ѧ҆зы́къ льсти́въ: занѐ ті́и  пожирꙋ́ютъ, и҆ оу҆гнѣздѧ́тсѧ, и҆ не бꙋ́детъ  оу҆страша́ѧй и҆̀хъ. Ра́дꙋйсѧ дщѝ сїѡ́нова ѕѣлѡ̀,  проповѣ́дꙋй дщѝ і҆ерꙋсали́мова, весели́сѧ и҆  преꙋкраша́йсѧ ѿ всегѡ̀ се́рдца твоегѡ̀, дщѝ  і҆ерꙋсали́млѧ: Ѿѧ́тъ гдⷭ҇ь непра̑вды твоѧ̑: и҆зба́вилъ  тѧ̀ є҆́сть и҆з̾ рꙋкѝ вра̑гъ твои́хъ: воцари́тсѧ гдⷭ҇ь  посредѣ̀ тебѐ, и҆ не оу҆́зриши ѕла̀ ктомꙋ̀. 
Ца́рствъ тре́тїихъ чте́нїе. [Глава̀ з҃і, ст. и҃- к҃г] 
Бы́сть глаго́лъ гдⷭ҇нь ко и҆лїѝ, глаго́лѧ:  Воста́ни, и҆дѝ въ саре́птꙋ сїдѡ́нскꙋю, и҆ пребꙋ́ди  та́мѡ: се́ бо заповѣ́дахъ та́мѡ женѣ̀ вдови́цѣ  препита́ти тѧ̀. И҆ воста̀, и҆ и҆́де въ саре́птꙋ  сїдѡ́нскꙋю, и҆ прїи́де ко вратѡ́мъ гра́да: и҆ сѐ та́мѡ  жена̀ вдова̀ собира́ше (л. уч҃д ѡ҆б.) дрова̀: и҆ возопѝ  и҆лїа̀ въ слѣ́дъ є҆ѧ̀, и҆ речѐ є҆́й: принесѝ ны́нѣ  мѝ ма́лѡ воды̀ въ сосꙋ́дѣ, и҆ и҆спїю̀. И҆ и҆́де взѧ́ти,  и҆ возопѝ въ слѣ́дъ є҆ѧ̀ и҆лїа̀, и҆ речѐ є҆́й:  прїимѝ оу҆̀бо мнѣ̀ и҆ оу҆крꙋ́хъ хлѣ́ба въ рꙋцѣ̀  свое́й, да ꙗ҆́мъ. И҆ речѐ жена̀: жи́въ гдⷭ҇ь бг҃ъ  тво́й, а҆́ще є҆́сть оу҆ менѐ ѻ҆прѣсно́къ: но то́кмѡ  го́рсть мꙋкѝ въ водоно́сѣ, и҆ ма́лѡ є҆ле́а въ  чва́нцѣ: и҆ сѐ а҆́зъ соберꙋ̀ два̀ полѣ̑нца, и҆ вни́дꙋ,  и҆ сотворю̀ є҆̀ себѣ̀ и҆ дѣ́темъ мои̑мъ, и҆ снѣ́мы  є҆̀, и҆ оу҆́мремъ. И҆ речѐ къ не́й и҆лїа̀: дерза́й,  вни́ди, и҆ сотворѝ по глаго́лꙋ твоемꙋ̀: но сотвори́ ми  ѿтꙋ́дꙋ ѻ҆прѣсно́къ ма́лъ пре́жде, и҆ принеси́ ми:  себѣ́ же и҆ ча́дѡмъ свои̑мъ да сотвори́ши по́слѣжде.  Ꙗ҆́кѡ та́кѡ глаго́летъ гдⷭ҇ь бг҃ъ і҆и҃левъ: водоно́съ  мꙋкѝ не ѡ҆скꙋдѣ́етъ, и҆ чва́нецъ є҆ле́а не  оу҆ма́литсѧ до днѐ, до́ндеже да́стъ гдⷭ҇ь до́ждь на  зе́млю. И҆ и҆́де жена̀, и҆ сотворѝ по глаго́лꙋ и҆лїинꙋ̀,  и҆ дадѐ є҆мꙋ̀, и҆ ꙗ҆дѐ то́й и҆ та̀, и҆ ча̑да є҆ѧ̀.  И҆ ѿ тогѡ̀ днѐ водоно́съ мꙋкѝ не ѡ҆скꙋдѣ̀, и҆  чва́нецъ є҆ле́а не оу҆ма́лисѧ, по глаго́лꙋ гдⷭ҇ню,  є҆го́же глаго́ла рꙋко́ю и҆лїино́ю. И҆ бы́сть по си́хъ,  и҆ разболѣ́сѧ сы́нъ жены̀ госпожѝ до́мꙋ, и҆ бѣ̀  болѣ́знь є҆гѡ̀ крѣпка̀ ѕѣлѡ̀, до́ндеже не ѡ҆ста́сѧ въ  не́мъ дꙋ́хъ є҆гѡ̀. И҆ речѐ ко и҆лїѝ: что̀ мнѣ̀, и҆  тебѣ̀, человѣ́че бж҃їй; вше́лъ є҆сѝ ко мнѣ̀  воспомѧнꙋ́ти непра̑вды моѧ̑, и҆ оу҆мори́ти сы́на моего̀;  И҆ речѐ и҆лїа̀ къ женѣ̀: да́ждь мѝ сы́на твоего̀: и҆  взѧ́тъ є҆го̀ ѿ нѣ́дра є҆ѧ̀, и҆ вознесѐ є҆го̀ въ  го́рницꙋ, и҆дѣ́же са́мъ почива́ше, и҆ положѝ є҆го̀ на  ѻ҆дрѣ̀ свое́мъ. И҆ возопѝ и҆лїа̀ ко гдⷭ҇ꙋ, и҆ речѐ:  оу҆вы̀ мнѣ̀ гдⷭ҇и, свидѣ́телю вдовы̀, оу҆ неѧ́же  а҆́зъ ны́нѣ пребыва́ю, ты̀ ѡ҆ѕло́билъ є҆сѝ є҆́же  оу҆мори́ти сы́на є҆ѧ̀. И҆ дꙋ́нꙋ на ѻ҆́трочища три́жды,  и҆ призва̀ (л. уч҃є) гдⷭ҇а, и҆ речѐ: гдⷭ҇и бж҃е мо́й,  да возврати́тсѧ оу҆̀бо дꙋша̀ ѻ҆́трочища сегѡ̀ во́нь, и҆  бы́сть та́кѡ. И҆ возопѝ ѻ҆́трочищъ: и҆ сведѐ є҆го̀ съ  го́рницы въ до́мъ, и҆ дадѐ є҆го̀ ма́тери є҆гѡ̀. и҆  речѐ и҆лїа̀: ви́ждь, жи́въ є҆́сть сы́нъ тво́й. И҆ речѐ  жена̀ ко и҆лїѝ: сѐ оу҆разꙋмѣ́хъ, ꙗ҆́кѡ человѣ́къ  бж҃їй є҆сѝ ты̀, и҆ глаго́лъ гдⷭ҇нь во оу҆стѣ́хъ  твои́хъ и҆́стиненъ. 
Прⷪ҇ро́чества и҆са́їина чте́нїе. [Гл. ѯ҃а, ст.  і҃- а҃і. Гл. ѯ҃в, ст. а҃-є҃.] 
Да возра́дꙋетсѧ дꙋша̀ моѧ̀ ѡ҆ гдⷭ҇ѣ: ѡ҆блече́ бо  мѧ̀ въ ри́зꙋ сп҃се́нїѧ, и҆ ѻ҆де́ждею весе́лїѧ [ѡ҆дѣ́ѧ  мѧ̀]: ꙗ҆́кѡ на жениха̀ возложѝ на мѧ̀ вѣне́цъ, и҆  ꙗ҆́кѡ невѣ́стꙋ оу҆краси́ мѧ красото́ю. И҆ ꙗ҆́кѡ  землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ  сѣ́мена своѧ̑ прозѧба́етъ: та́кѡ возрасти́тъ гдⷭ҇ь гдⷭ҇ь  пра́вдꙋ, и҆ весе́лїе пред̾ всѣ́ми ꙗ҆зы́ки. Сїѡ́на  ра́ди не оу҆молчꙋ̀, и҆ і҆ерꙋсали́ма ра́ди не попꙋщꙋ̀,  до́ндеже и҆зы́детъ ꙗ҆́кѡ свѣ́тъ пра́вда моѧ̀, и҆  сп҃се́нїе моѐ ꙗ҆́кѡ свѣти́ло разжже́тсѧ. И҆ оу҆́зрѧтъ  ꙗ҆зы́цы пра́вдꙋ твою̀, и҆ ца́рїе сла́вꙋ твою̀, и҆  прозовꙋ́тъ тѧ̀ и҆́менемъ но́вымъ, и҆́мже гдⷭ҇ь  наименꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀  гдⷭ҇ни, и҆ дїади́ма ца́рствїѧ въ рꙋцѣ̀ бг҃а твоегѡ̀. И҆  не прозове́шисѧ ктомꙋ̀ ѡ҆ста́вленъ, и҆ землѧ̀ твоѧ̀  ктомꙋ̀ не нарече́тсѧ пꙋста̀: тебѣ́ бо прозове́тсѧ во́лѧ  моѧ̀, и҆ землѧ̀ твоѧ̀ вселе́ннаѧ: ꙗ҆́кѡ бл҃говолѝ гдⷭ҇ь  въ тебѣ̀, и҆ землѧ̀ твоѧ̀ вкꙋ́пѣ насели́тсѧ. И҆  ꙗ҆́коже живѧ́й ю҆́ноша съ дѣ́вою, та́кѡ поживꙋ́тъ  сы́нове твоѝ съ тобо́ю: и҆ бꙋ́детъ ꙗ҆́коже ра́дꙋетсѧ  жени́хъ ѡ҆ невѣ́стѣ, та́кѡ возра́дꙋетсѧ гдⷭ҇ь ѡ҆  тебѣ̀. 
Бытїѧ̀ чте́нїе. [Глава̀ к҃в, ст. а҃-и҃і.] 
Бы́сть по глаго́лѣхъ си́хъ, бг҃ъ и҆скꙋша́ше  а҆враа́ма, речѐ є҆мꙋ̀: а҆враа́ме, а҆враа́ме. и҆ речѐ:  сѐ а҆́зъ, (л. уч҃є ѡ҆б.) И҆ речѐ: поймѝ сы́на  твоего̀ возлю́бленнаго, є҆го́же возлюби́лъ є҆сѝ  і҆саа́ка, и҆ и҆дѝ на зе́млю высо́кꙋ, и҆ вознесѝ є҆го̀  та́мѡ во всесожже́нїе, на є҆ди́нꙋ ѿ го́ръ, и҆̀хже тѝ  рекꙋ̀. Воста́въ же а҆враа́мъ оу҆́трѡ, ѡ҆сѣдла̀ ѻ҆слѧ̀  своѐ, поѧ́тъ же съ собо́ю два̀ ѻ҆́трочища, и҆ і҆саа́ка  сы́на своего̀, и҆ растни́въ дрова̀ во всесожже́нїе,  воста́въ и҆́де, и҆ прїи́де на мѣ́сто, є҆́же речѐ  є҆мꙋ̀ бг҃ъ, въ тре́тїй де́нь. И҆ воззрѣ́въ а҆враа́мъ  ѻ҆чи́ма свои́ма, ви́дѣ мѣ́сто и҆здале́че. И҆ речѐ  а҆враа́мъ ѻ҆трокѡ́мъ свои̑мъ: сѧ́дите здѣ̀ со  ѻ҆слѧ́темъ: а҆́зъ же и҆ дѣ́тищъ по́йдемъ до ѻ҆́ндѣ,  и҆ поклони́вшесѧ возврати́мсѧ къ ва́мъ. Взѧ́ же а҆враа́мъ  дрова̀ всесожже́нїѧ, и҆ возложѝ на і҆саа́ка сы́на  своего̀: взѧ́ же въ рꙋ́ки и҆ ѻ҆́гнь, и҆ но́жъ, и҆  и҆до́ста ѻ҆́ба вкꙋ́пѣ. Рече́ же і҆саа́къ ко а҆враа́мꙋ  ѻ҆тцꙋ̀ своемꙋ̀: ѻ҆́тче. ѻ҆́нъ же речѐ: что́ є҆сть  ча́до; рече́ же: сѐ ѻ҆́гнь и҆ дрова̀, гдѣ́ є҆сть  ѻ҆вча̀ є҆́же во всесожже́нїе; Рече́ же а҆враа́мъ: бг҃ъ  оу҆́зритъ себѣ̀ ѻ҆вча̀ во всесожже́нїе, ча́до: ше́дше  же ѻ҆́ба вкꙋ́пѣ, Прїидо́ста на мѣ́сто, є҆́же речѐ  є҆мꙋ̀ бг҃ъ: и҆ созда̀ та́мѡ а҆враа́мъ же́ртвенникъ, и҆  возложѝ дрова̀: и҆ свѧза́въ і҆саа́ка сы́на своего̀  возложѝ є҆го̀ на же́ртвенникъ верхꙋ̀ дро́въ. И҆  прострѐ а҆враа́мъ рꙋ́кꙋ свою̀ взѧ́ти но́жъ, закла́ти  сы́на своего̀. И҆ воззва̀ и҆̀ а҆́гг҃лъ гдⷭ҇нь съ небесѐ,  и҆ речѐ: а҆враа́ме, а҆враа́ме. ѻ҆́нъ же речѐ: сѐ  а҆́зъ. И҆ речѐ: да не возложи́ши рꙋкѝ твоеѧ̀ на  ѻ҆́трочища, нижѐ да сотвори́ши є҆мꙋ̀ что̀: ны́нѣ бо  позна́хъ, ꙗ҆́кѡ бои́шисѧ ты̀ бг҃а, и҆ не пощадѣ́лъ  є҆сѝ сы́на твоегѡ̀ возлю́бленнагѡ менѐ ра́ди. И҆  воззрѣ́въ а҆враа́мъ ѻ҆чи́ма свои́ма ви́дѣ, и҆ сѐ  ѻ҆ве́нъ є҆ди́нъ держи́мый рога́ма въ са́дѣ саве́къ: и҆  и҆́де а҆враа́мъ, и҆ взѧ̀ ѻ҆вна̀, и҆ вознесѐ є҆го̀ во  всесожже́нїе вмѣ́стѡ і҆саа́ка (л. уч҃ѕ) сы́на своегѡ̀.  И҆ наречѐ а҆враа́мъ и҆́мѧ мѣ́стꙋ томꙋ̀, гдⷭ҇ь ви́дѣ:  да рекꙋ́тъ дне́сь, на горѣ̀ гдⷭ҇ь ꙗ҆ви́сѧ. И҆ воззва̀  а҆́гг҃лъ гдⷭ҇нь а҆враа́ма втори́цею съ небесѐ, Глаго́лѧ:  мно́ю самѣ́мъ клѧ́хсѧ, глаго́летъ гдⷭ҇ь, є҆гѡ́же ра́ди  сотвори́лъ є҆сѝ глаго́лъ се́й, и҆ не пощадѣ́лъ є҆сѝ  сы́на твоегѡ̀ возлю́бленнагѡ менѐ ра́ди: Вои́стиннꙋ  бл҃гословѧ̀ бл҃гословлю́ тѧ, и҆ оу҆множа́ѧ оу҆мно́жꙋ  сѣ́мѧ твоѐ, ꙗ҆́кѡ ѕвѣ́зды небє́сныѧ, и҆ ꙗ҆́кѡ  песо́къ вскра́й мо́рѧ: и҆ наслѣ́дитъ сѣ́мѧ твоѐ гра́ды  сꙋпоста́тѡвъ: И҆ бл҃гословѧ́тсѧ ѡ҆ сѣ́мени твое́мъ всѝ  ꙗ҆зы́цы земні́и, зане́же послꙋ́шалъ є҆сѝ гла́са  моегѡ̀. 
Прⷪ҇ро́чества и҆са́їина чте́нїе. [Глава̀ ѯ҃а, ст.  а҃- ѳ҃] 
Дх҃ъ гдⷭ҇нь на мнѣ̀, є҆гѡ́же ра́ди пома́за мѧ̀,  бл҃говѣсти́ти ни́щымъ, посла̀ мѧ̀, и҆сцѣли́ти  сокрꙋшє́нныѧ се́рдцемъ, проповѣ́дати плѣ́нникѡмъ  ѿпꙋще́нїе, и҆ слѣпы̑мъ прозрѣ́нїе: Нарещѝ лѣ́то  гдⷭ҇не прїѧ́тно, и҆ де́нь воздаѧ́нїѧ, оу҆тѣ́шити всѧ̑  пла́чꙋщыѧ: Да́ти пла́чꙋщымъ сїѡ́на сла́вꙋ вмѣ́стѡ  пе́пела, пома́занїе весе́лїе пла́чꙋщымъ: оу҆краше́нїе  сла́вы вмѣ́стѡ дꙋ́ха оу҆ны́нїѧ, и҆ нарекꙋ́тсѧ ро́дове  пра́вды, насажде́нїе гдⷭ҇не въ сла́вꙋ. И҆ сози́ждꙋтъ  пꙋсты̑ни вѣ̑чныѧ, запꙋстѣ́вшыѧ пре́жде воздви́гнꙋтъ, и҆  ѡ҆бновѧ́тъ гра́ды пꙋсты̑ѧ, ѡ҆пꙋстошє́нныѧ въ ро́ды. И҆  прїи́дꙋтъ и҆норо́днїи, пасꙋ́щїи ѻ҆́вцы твоѧ̑, и҆  и҆ноплемє́нницы ѻ҆ра́тели, и҆ вїногра́дари ва́ши. Вы́  же свѧще́нницы гдⷭ҇ни нарече́тесѧ, слꙋжи́телїе бг҃а  ва́шегѡ. рече́тсѧ ва́мъ: крѣ́пость ꙗ҆зы̑къ снѣ́сте, и҆  въ бога́тствѣ и҆́хъ чꙋ́дни бꙋ́дете. Си́це зе́млю свою̀  втори́цею наслѣ́дѧтъ, и҆ весе́лїе вѣ́чное над̾ главо́ю  и҆́хъ. А҆́зъ бо є҆́смь гдⷭ҇ь любѧ́й пра́вдꙋ, и҆  ненави́дѧй граблє́нїѧ ѿ непра́вды: и҆ да́мъ трꙋ́дъ  и҆́хъ пра́ведникѡмъ, и҆ завѣ́тъ вѣ́ченъ завѣща́ю  и҆̀мъ. (л. уч҃ѕ ѡ҆б.) И҆ позна́етсѧ во ꙗ҆зы́цѣхъ  сѣ́мѧ и҆́хъ, и҆ внꙋ́цы и҆́хъ посредѝ люде́й: всѧ́къ  ви́дѧй ѧ҆̀, позна́етъ ѧ҆̀, ꙗ҆́кѡ сі́и сꙋ́ть сѣ́мѧ  бл҃гослове́нное ѿ бг҃а и҆ ра́достїю возра́дꙋютсѧ ѡ҆  гдⷭ҇ѣ. 
Ца́рствъ четве́ртыхъ чте́нїе. [Глава̀ д҃, ст. и҃- л҃з.] 
Бы́сть во є҆ди́нъ де́нь, и҆ пре́йде є҆лїссе́й въ  сѡма́нъ, и҆ тꙋ̀ жена̀ ве́лїѧ, и҆ оу҆держа̀ є҆гѡ̀  снѣ́сти хлѣ́ба. и҆ бы́сть є҆мꙋ̀ входи́ти, и҆  и҆сходи́ти мно́жицею, и҆ оу҆клонѧ́шесѧ та́мѡ ꙗ҆́сти  хлѣ́ба. И҆ речѐ жена̀ къ мꙋ́жꙋ своемꙋ̀: сѐ ны́нѣ  разꙋмѣ́хъ, ꙗ҆́кѡ человѣ́къ бж҃їй ст҃ъ се́й ми́мѡ  хо́дитъ на́съ при́снѡ: Сотвори́мъ оу҆̀бо є҆мꙋ̀  го́рницꙋ, мѣ́сто ма́ло, и҆ поста́вимъ є҆мꙋ̀ та́мѡ  ѻ҆́дръ, и҆ трапе́зꙋ, и҆ престо́лъ, и҆ свѣ́щникъ: и҆  бꙋ́детъ внегда̀ входи́ти є҆мꙋ̀ къ на́мъ, и҆  оу҆клонѧ́етсѧ та́мѡ. И҆ бы́сть во є҆ди́нъ де́нь, и҆  вни́де та́мѡ, и҆ оу҆клони́сѧ въ го́рницꙋ, и҆ спа̀ та́мѡ.  И҆ речѐ ко гїезі́ю ѻ҆́трочищꙋ своемꙋ̀: призови́ ми  сѡмані́тѧныню сїю̀. и҆ призва̀ ю҆̀, и҆ ста̀ пред̾ ни́мъ.  И҆ речѐ є҆мꙋ̀: рцы̀ оу҆́бѡ є҆́й, сѐ оу҆диви́ла  є҆сѝ на́съ всѣ́мъ попече́нїемъ си́мъ: что̀ подоба́етъ  сотвори́ти тебѣ̀; а҆́ще є҆́сть тебѣ̀ сло́во къ царю̀,  и҆лѝ ко кнѧ́зю си́лы; ѻ҆на́ же речѐ: [нѣ́сть.]  посредѣ̀ люде́й мои́хъ а҆́зъ є҆́смь живꙋ́щи. И҆ речѐ  ко гїезі́ю: что̀ подоба́етъ сотвори́ти є҆́й; и҆ речѐ  гїезі́й ѻ҆́трочищъ є҆гѡ̀: вои́стиннꙋ сы́на нѣ́сть оу҆  неѧ̀, и҆ мꙋ́жъ є҆ѧ̀ ста́ръ. И҆ речѐ, призовѝ ю҆̀: и҆  призва̀ ю҆̀, и҆ ста̀ при две́рехъ. И҆ речѐ є҆лїссе́й къ  не́й: во вре́мѧ сїѐ, ꙗ҆́коже ча́съ се́й, живꙋ́щи ты̀  зачне́ши сы́на. ѻ҆на́ же речѐ: нѝ, господи́не, не  солжѝ рабѣ̀ твое́й. И҆ зача́тъ во чре́вѣ жена̀, и҆  родѝ сы́на во вре́мѧ сїѐ, ꙗ҆́коже ча́съ се́й живꙋ́щи,  ꙗ҆́коже глаго́ла къ не́й є҆лїссе́й. И҆ возмꙋжа̀  ѻ҆́трочищъ: и҆ бы́сть, є҆гда̀ и҆зы́де ко ѻ҆тцꙋ̀ (л.  уч҃з) своемꙋ̀, къ жнꙋ́щымъ, И҆ речѐ ко ѻ҆тцꙋ̀ своемꙋ̀:  глава̀ моѧ̀, глава̀ моѧ̀ [боли́тъ] и҆ речѐ ко ѻ҆́трокꙋ:  несѝ є҆го̀ къ ма́тери є҆гѡ̀. И҆ несѐ є҆го̀ къ  ма́тери є҆гѡ̀ и҆ лежа́ше на колѣ̑нꙋ є҆ѧ̀ до полꙋ́дне,  и҆ оу҆́мре. И҆ вознесѐ є҆го̀, и҆ положѝ є҆го̀ на  ѻ҆дрѣ̀ человѣ́ка бж҃їѧ: и҆ затворѝ є҆го̀, и҆  и҆зы́де, и҆ призва̀ мꙋ́жа своего̀, и҆ речѐ є҆мꙋ̀:  Посли́ ми оу҆̀бо є҆ди́наго ѿ ѻ҆́трѡкъ, и҆ є҆ди́но  ѿ ѻ҆слѧ́тъ, и҆ текꙋ̀ до человѣ́ка бж҃їѧ, и҆  возвращꙋ́сѧ. И҆ речѐ: что̀ ꙗ҆́кѡ ты̀ и҆́деши къ немꙋ̀  дне́сь; не но́въ мцⷭ҇ъ, нижѐ сꙋббѡ́та. ѻ҆на́ же речѐ:  ми́ръ. И҆ ѡ҆сѣдла̀ ѻ҆слѧ̀, и҆ речѐ ко ѻ҆́трочищꙋ  своемꙋ̀: ведѝ, и҆ и҆дѝ, да не оу҆держи́ши менѐ,  є҆́же всѣ́сти, ꙗ҆́коже рекꙋ̀ тебѣ̀. грѧдѝ, и҆ и҆дѝ,  и҆ прїидѝ къ человѣ́кꙋ бж҃їю на го́рꙋ карми́льскꙋю. И҆  и҆́де, и҆ прїи́де до человѣ́ка бж҃їѧ въ горꙋ̀  карми́льскꙋю. и҆ бы́сть ꙗ҆́кѡ ви́дѣ ю҆̀ є҆лїссе́й  грѧдꙋ́щꙋю, и҆ речѐ къ гїезі́ю ѻ҆́трочищꙋ своемꙋ̀: сѐ  оу҆́бѡ сѡмані́тѧнынѧ ѻ҆́наѧ. Ны́нѣ тецы̀ въ срѣ́тенїе  є҆ѧ̀, и҆ рече́ши є҆́й: ми́ръ ли тебѣ̀; и҆ течѐ во  срѣ́тенїе є҆́й, и҆ речѐ є҆́й: ми́ръ ли тебѣ̀; ми́ръ  ли мꙋ́жꙋ твоемꙋ̀; ми́ръ ли ѻ҆́трочищꙋ твоемꙋ̀; ѻ҆на́ же  речѐ: ми́ръ. И҆ прїи́де къ є҆лїссе́ю на го́рꙋ, и҆  ꙗ҆́тсѧ за но́зѣ є҆гѡ̀: и҆ прибли́жисѧ гїезі́й  ѿри́нꙋти ю҆̀. и҆ речѐ є҆лїссе́й: ѡ҆ста́ви ю҆̀, ꙗ҆́кѡ  дꙋша̀ є҆ѧ̀ болѣ́зненна въ не́й, и҆ гдⷭ҇ь оу҆кры̀ ѿ  менѐ, и҆ не возвѣстѝ мнѣ̀. Ѻ҆на́ же речѐ: є҆да̀  проси́хъ сы́на оу҆ господи́на моегѡ̀; ꙗ҆́кѡ реко́хъ: не  прельстѝ менѐ; И҆ речѐ є҆лїссе́й ко гїезі́ю:  препоѧ́ши чресла̀ твоѧ̑, и҆ возмѝ же́злъ мо́й въ рꙋ́цѣ  твоѝ, и҆ и҆дѝ, ꙗ҆́кѡ а҆́ще ѡ҆брѧ́щеши мꙋ́жа, да не  благослови́ши є҆го̀, и҆ а҆́ще благослови́тъ тѧ̀ мꙋ́жъ,  не ѿвѣща́й є҆мꙋ̀: и҆ возложѝ же́злъ мо́й на лицѐ  ѻ҆́трочища. И҆ речѐ ма́ти ѻ҆́трочища: жи́въ гдⷭ҇ь, и҆  жива̀ дꙋша̀ твоѧ̀, (л. уч҃з ѡ҆б.) а҆́ще ѡ҆ста́влю тебѐ.  и҆ воста̀ є҆лїссе́й, и҆ и҆́де въ слѣ́дъ є҆ѧ̀. И҆  гїезі́й и҆́де пред̾ не́ю, и҆ возложѝ же́злъ на лицѐ  ѻ҆́трочища, и҆ не бѣ̀ гла́са, и҆ не бѣ̀ слы́шанїѧ. и҆  возврати́сѧ въ срѣ́тенїе є҆гѡ̀, и҆ повѣ́да є҆мꙋ̀,  глаго́лѧ: не воста̀ ѻ҆́трочищъ. И҆ вни́де є҆лїссе́й въ  хра́минꙋ, и҆ сѐ ѻ҆́трочищъ оу҆ме́рый положе́нъ на  ѻ҆дрѣ̀ є҆гѡ̀. И҆ вни́де є҆лїссе́й въ до́мъ, и҆  затворѝ две́рь за двою̀ собо́ю, и҆ помоли́сѧ гдⷭ҇ꙋ. И҆  взы́де, и҆ лѧ́же на ѻ҆́трочищи, и҆ положѝ оу҆ста̀  своѧ̑ на оу҆стѣ́хъ є҆гѡ̀, и҆ ѻ҆́чи своѝ на ѻ҆́чи  є҆гѡ̀, и҆ рꙋ́цѣ своѝ на рꙋ́цѣ є҆гѡ̀, и҆ плеснѣ̀  своѝ на плеснꙋ̀ є҆гѡ̀: и҆ слѧче́сѧ над̾ ни́мъ, и҆  дꙋ́нꙋ на него̀, и҆ согрѣ́ѧсѧ пло́ть ѻ҆́трочища. И҆  ѡ҆брати́сѧ, и҆ походѝ въ хра́минѣ сю́дꙋ и҆ сю́дꙋ: и҆  взы́де и҆ слѧче́сѧ над̾ ѻ҆́трочищемъ седми́жды, и҆  ѿве́рзе ѻ҆́трочищъ ѻ҆́чи своѝ. И҆ возопѝ є҆лїссе́й  ко гїезі́ю, и҆ речѐ: призови́ ми сѡмані́тѧныню сїю̀, и҆  призва̀ ю҆̀, и҆ вни́де къ немꙋ̀. и҆ речѐ є҆лїссе́й  прїимѝ сы́на твоего̀. И҆ вни́де жена̀, и҆ падѐ на но́гꙋ  є҆гѡ̀, и҆ поклони́сѧ є҆мꙋ̀ до землѝ, и҆ прїѧ́тъ сы́на  своего̀, и҆ и҆зы́де. 
Прⷪ҇ро́чества и҆са́їина чте́нїе. [Глава̀ ѯ҃г, ст.  а҃і-ѳ҃і, глава̀ ѯ҃д, ст. а҃-є҃.] 
Та́кѡ глаго́летъ гдⷭ҇ь: гдѣ̀ возведы́й ѿ  ꙾землѝ꙾въ нѣ́кїихъ ѿ ꙾мо́рѧ꙾ па́стырѧ ѻ҆ве́цъ  свои́хъ, гдѣ̀ є҆́сть вложи́вый въ ни́хъ дх҃а ст҃а́го;  Возве́дшаѧ десни́цею мѡѷсе́а мы́шца сла́вы є҆гѡ̀,  раздѣлѝ во́дꙋ пред̾ лице́мъ є҆гѡ̀, сотвори́ти є҆мꙋ̀  и҆́мѧ вѣ́чно. Проведѐ и҆̀хъ сквозѣ̀ бе́зднꙋ, ꙗ҆́коже  конѧ̀ сквозѣ̀ пꙋсты́ню, и҆ не оу҆трꙋди́шасѧ.И҆ ꙗ҆́кѡ  скоты̀ по по́лю, и҆ сни́де дх҃ъ ѿ гдⷭ҇а, и҆ наста́ви  и҆̀хъ: та́кѡ прове́лъ є҆сѝ лю́ди твоѧ̑, сотвори́ти  тебѣ̀ самомꙋ̀ и҆́мѧ сла́вно. Ѡ҆брати́сѧ гдⷭ҇и ѿ  небесѐ, и҆ ви́ждь ѿ до́мꙋ ст҃а́гѡ твоегѡ̀ и҆ сла́вы  твоеѧ̀ гдѣ̀ є҆́сть ре́вность твоѧ̀ и҆ крѣ́пость твоѧ̀;  гдѣ̀ (л. уч҃и) є҆́сть мно́жество млⷭ҇ти твоеѧ̀, и҆  щедро́тъ твои́хъ, ꙗ҆́кѡ терпѣ́лъ є҆сѝ на́мъ; Ты́ бо  є҆сѝ ѻ҆ц҃ъ на́шъ, поне́же а҆враа́мъ не оу҆вѣ́дѣ  на́съ, и҆ і҆и҃ль не позна̀ на́съ, но ты̀ гдⷭ҇и, ѻ҆ц҃ъ  на́шъ, и҆зба́ви ны̀, и҆спе́рва и҆́мѧ твоѐ на на́съ  є҆́сть. Что̀ оу҆клони́лъ є҆сѝ на́съ, гдⷭ҇и, ѿ пꙋтѝ  твоегѡ̀, и҆ ѡ҆жесточи́лъ є҆сѝ сердца̀ на̑ша є҆́же не  боѧ́тисѧ тебѐ; ѡ҆брати́сѧ ра́ди ра̑бъ твои́хъ, ра́ди  племе́нъ достоѧ́нїѧ твоегѡ̀: Да [понѐ] ма́лѡ наслѣ́димъ  горы̀ ст҃ы́ѧ твоеѧ̀: проти́вницы на́ши попра́ша ст҃ы́ню  твою̀. Бы́хомъ ꙗ҆́кѡ и҆спе́рва, є҆гда̀ не владѣ́лъ  є҆сѝ на́ми, нижѐ бѣ̀ нарече́нное и҆́мѧ твоѐ на  на́съ. А҆́ще ѿве́рзеши не́бо, тре́петъ прїи́мꙋтъ ѿ  тебѐ го́ры, и҆ раста́ютъ. Ꙗ҆́кѡ та́етъ во́скъ ѿ лица̀  ѻ҆гнѧ̀ и҆ попали́тъ ѻ҆́гнь сꙋпоста́ты, и҆ ꙗ҆вле́но  бꙋ́детъ и҆́мѧ твоѐ въ сопроти́вныхъ твои́хъ: ѿ лица̀  твоегѡ̀ ꙗ҆зы́цы возмѧтꙋ́тсѧ. Є҆гда̀ сотвори́ши  сла̑внаѧ, тре́петъ прїи́мꙋтъ ѿ тебѐ го́ры. Ѿ вѣ́ка  не слы́шахъ, нижѐ ѻ҆́чи на́ши ви́дѣша бг҃а, ра́звѣ  тебѐ, и҆ дѣла̀ твоѧ̑, ꙗ҆̀же сотвори́ши ждꙋ́щымъ  млⷭ҇ти. Млⷭ҇ть бо срѧ́щетъ творѧ́щихъ пра́вдꙋ, и҆ пꙋтѝ  твоѧ̑ помѧ́нꙋтсѧ. 
Прⷪ҇ро́чества і҆еремі́ина чте́нїе. [Глава̀ л҃а, ст.  л҃а- л҃д] 
Та́кѡ глаго́летъ гдⷭ҇ь: сѐ дні́е грѧдꙋ́тъ, и҆  завѣща́ю до́мꙋ і҆и҃левꙋ, и҆ до́мꙋ і҆ꙋ́динꙋ завѣ́тъ  но́въ, Не по завѣ́тꙋ, є҆го́же завѣща́хъ ѻ҆тцє́мъ  и҆́хъ, въ де́нь, во́ньже є҆́мшꙋ мѝ за рꙋ́кꙋ и҆́хъ,  и҆звестѝ ѧ҆̀ ѿ землѝ є҆гѵ́петскїѧ: ꙗ҆́кѡ ті́и не  пребы́ша въ завѣ́тѣ мое́мъ, и҆ а҆́зъ небрего́хъ и҆̀хъ,  глаго́летъ гдⷭ҇ь. Ꙗ҆́кѡ се́й завѣ́тъ, є҆го́же  завѣща́ю до́мꙋ і҆и҃левꙋ, по дне́хъ ѻ҆́нѣхъ, глаго́летъ  гдⷭ҇ь: даѧ̀ зако́ны моѧ̑ въ мы̑сли и҆́хъ, и҆ на сердца́хъ  и҆́хъ напишꙋ̀ ѧ҆̀, и҆ бꙋ́дꙋ и҆̀мъ въ (л. уч҃и) бг҃а, и҆  ті́и бꙋ́дꙋтъ мѝ въ лю́ди. И҆ не наꙋчи́тъ кі́йждо  бли́жнѧго своего̀, и҆ кі́йждо бра́та своего̀, глаго́лѧ:  позна́й гдⷭ҇а: ꙗ҆́кѡ всѝ позна́ютъ мѧ̀ ѿ ма́ла да́же  и҆ до вели́кагѡ и҆́хъ: ꙗ҆́кѡ млⷭ҇тивъ бꙋ́дꙋ непра́вдамъ  и҆́хъ, и҆ грѣхѡ́въ и҆́хъ не помѧнꙋ̀ ктомꙋ̀. 
Прⷪ҇ро́чества данїи́лова чте́нїе. [Глава̀ г҃, ст.  а҃- п҃и] 
Въ лѣ́то ѻ҆смонадесѧ́тое навꙋходоно́соръ ца́рь  сотворѝ тѣ́ло зла́то, высота̀ є҆гѡ̀ лакте́й  шести́десѧти, и҆ широта̀ є҆гѡ̀ лакте́й шестѝ: и҆  поста́ви є҆̀ на по́ли деи́рѣ, во странѣ̀  вавѷлѡ́нстѣй. И҆ посла̀ [навꙋходоно́соръ ца́рь]  собра́ти ѵ҆па́ты, и҆ воевѡ́ды, и҆ мѣстонача́льники,  вожди́ же и҆ мꙋчи́тели, и҆ сꙋ́щыѧ на власте́хъ, и҆ всѧ̑  кнѧ́зи стра́нъ, прїитѝ на ѡ҆бновле́нїе кꙋмі́ра, є҆го́же  поста́ви навꙋходоно́соръ ца́рь. И҆ собра́шасѧ  мѣстонача́льницы, ѵ҆па́ты, воевѡ́ды, вождѝ, мꙋчи́тели  вели́цыи, и҆̀же над̾ властьмѝ, и҆ всѝ нача́льницы  стра́нъ на ѡ҆бновле́нїе тѣ́ла, є҆́же поста́ви  навꙋходоно́соръ ца́рь: и҆ ста́ша пред̾ тѣ́ломъ, є҆́же  поста́ви навꙋходоно́соръ ца́рь. И҆ проповѣ́дникъ  вопїѧ́ше съ крѣ́постїю: ва́мъ глаго́летсѧ наро́ди,  лю́дїе, племена̀, ꙗ҆зы́цы, Во́ньже ча́съ а҆́ще  оу҆слы́шите гла́съ трꙋбы̀, свирѣ́ли же и҆ гꙋ́сли,  самвѵ́ки же и҆ ѱалти́ри, и҆ согла̑сїѧ, и҆ всѧ́кагѡ  ро́да мꙋсїкі́йска, па́дающе покланѧ́йтесѧ тѣ́лꙋ  злато́мꙋ, є҆́же поста́ви навꙋходоно́соръ ца́рь. И҆ и҆́же  а҆́ще не па́дъ покло́нитсѧ, въ то́й ча́съ вве́рженъ  бꙋ́детъ въ пе́щь ѻ҆гне́мъ горѧ́щꙋю. И҆ бы́сть є҆гда̀  оу҆слы́шаша лю́дїе гла́съ трꙋбы̀, свирѣ́ли же и҆  гꙋ́сли, самвѵ́ки же и҆ ѱалти́ри, и҆ согла̑сїѧ, и҆  всѧ́кагѡ ро́да мꙋсїкі́йскагѡ, па́дающе всѝ лю́дїе,  племена̀, ꙗ҆зы́цы, покланѧ́хꙋсѧ тѣ́лꙋ злато́мꙋ, є҆́же  поста́ви навꙋходоно́соръ ца́рь. Тогда̀ пристꙋпи́ша мꙋ́жїе  халде́йстїи, и҆ ѡ҆болга́ша і҆ꙋде́євъ, Ѿвѣща́вше (л.  уч҃ѳ) рѣ́ша навꙋходоно́сорꙋ царе́ви: царю̀, во вѣ́ки  живѝ. Ты̀ царю̀ положи́лъ є҆сѝ повелѣ́нїе, да всѧ́къ  человѣ́къ, и҆́же а҆́ще оу҆слы́шитъ гла́съ трꙋбы̀,  свирѣ́ли же, и҆ гꙋ́сли, самвѵ́ки же, и҆ ѱалти́ри, и҆  согла̑сїѧ, и҆ всѧ́кагѡ ро́да мꙋсїкі́йска, И҆ не па́дъ  покло́нитсѧ тѣ́лꙋ злато́мꙋ, вве́рженъ бꙋ́детъ въ пе́щь  ѻ҆гне́мъ горѧ́щꙋю. Сꙋ́ть оу҆̀бо мꙋ́жи і҆ꙋде́є, и҆̀хже  поста́вилъ є҆сѝ над̾ дѣ́лы страны̀ вавѷлѡ́нскїѧ,  седра́хъ, мїса́хъ и҆ а҆вденагѡ̀, и҆̀же не послꙋ́шаша  за́повѣди твоеѧ̀ царю̀, и҆ богѡ́мъ твои̑мъ не слꙋ́жатъ,  и҆ тѣ́лꙋ злато́мꙋ, є҆́же поста́вилъ є҆сѝ, не  покланѧ́ютсѧ. Тогда̀ навꙋходоно́соръ въ ꙗ҆́рости и҆  гнѣ́вѣ речѐ привестѝ седра́ха, мїса́ха и҆ а҆вденагѡ̀:  и҆ приведе́ни бы́ша пред̾ царѧ̀. И҆ ѿвѣща̀  навꙋходоно́соръ, и҆ речѐ и҆̀мъ: а҆́ще вои́стиннꙋ  седра́хъ, мїса́хъ и҆ а҆вденагѡ̀, богѡ́мъ мои̑мъ не  слꙋ́жите, и҆ тѣ́лꙋ злато́мꙋ є҆́же поста́вихъ, не  покланѧ́етесѧ: Ны́нѣ оу҆̀бо а҆́ще є҆стѐ гото́ви, да  є҆гда̀ оу҆слы́шите гла́съ трꙋбы̀, свирѣ́ли же и҆  гꙋ́сли, самвѵ́ки же и҆ ѱалти́ри, и҆ согла̑сїѧ, и҆  всѧ́кагѡ ро́да мꙋсїкі́йскагѡ, па́дше поклони́тесѧ тѣ́лꙋ  злато́мꙋ, є҆́же сотвори́хъ: а҆́ще же не поклоните́сѧ, въ  то́й ча́съ вве́ржени бꙋ́дете въ пе́щь ѻ҆гне́мъ горѧ́щꙋю:  и҆ кто́ є҆сть бг҃ъ, и҆́же и҆́зметъ вы̀ и҆з̾ рꙋкѝ  моеѧ̀; И҆ ѿвѣща́ша седра́хъ, мїса́хъ и҆ а҆вденагѡ̀  глаго́люще царю̀ навꙋходоно́сорꙋ: не тре́бѣ на́мъ ѡ҆  глаго́лѣ се́мъ ѿвѣща́ти тебѣ̀. Є҆́сть бо бг҃ъ на́шъ  на нб҃сѣ́хъ, є҆мꙋ́же мы̀ слꙋ́жимъ, си́ленъ и҆з̾ѧ́ти  на́съ ѿ пе́щи ѻ҆гне́мъ горѧ́щїѧ, и҆ ѿ рꙋкꙋ̀ твоє́ю  и҆зба́вити на́съ царю̀. А҆́ще ли нѝ, вѣ́домо да бꙋ́детъ  тебѣ̀, царю̀, ꙗ҆́кѡ богѡ́мъ твои̑мъ не слꙋ́жимъ, и҆  тѣ́лꙋ злато́мꙋ, є҆́же поста́вилъ є҆сѝ, не кла́нѧемсѧ.  Тогда̀ навꙋходоно́соръ и҆спо́лнисѧ ꙗ҆́рости, и҆ зра́къ  лица̀ є҆гѡ̀ и҆змѣни́сѧ на седра́ха, мїса́ха и҆  а҆вденагѡ̀, и҆ речѐ: (л. уч҃ѳ ѡ҆б.) разжжи́те пе́щь  седмери́цею, до́ндеже до конца̀ разгори́тсѧ. И҆ мꙋжє́мъ  си̑льнымъ крѣ́постїю речѐ: ѡ҆кова́вше седра́ха, мїса́ха  и҆ а҆вденагѡ̀ вве́рзите въ пе́щь ѻ҆гне́мъ горѧ́щꙋю.  Тогда̀ мꙋ́жїе ѻ҆́нїи ѡ҆кова́ни бы́ша съ га́щами свои́ми,  и҆ покрыва́лы и҆ сапогмѝ, и҆ со ѻ҆де́ждами свои́ми, и҆  вве́ржени бы́ша посредѣ̀ пе́щи ѻ҆гне́мъ горѧ́щїѧ.  Поне́же глаго́лъ царе́въ превозмо́же, и҆ пе́щь разжже́на  бы́сть преизли́шше: и҆ мꙋже́й ѻ҆́ныхъ, и҆̀же вверго́ша  седра́ха, мїса́ха и҆ а҆вденагѡ̀, оу҆бѝ пла́мень  ѻ҆́гненный. И҆ мꙋ́жїе ті́и трїѐ, седра́хъ, мїса́хъ и҆  а҆вденагѡ̀, падо́ша посредѣ̀ пе́щи ѻ҆гне́мъ горѧ́щїѧ  ѡ҆ко́вани, И҆ хожда́хꙋ посредѣ̀ пла́мене пою́ще бг҃а, и҆  бл҃гословѧ́ще гдⷭ҇а. И҆ ста́въ съ ни́ми а҆за́рїа  помоли́сѧ си́це, и҆ ѿве́рзъ оу҆ста̀ своѧ̑ посредѣ̀  ѻ҆гнѧ̀, и҆ речѐ: Бл҃гослове́нъ є҆сѝ гдⷭ҇и бж҃е  ѻ҆тє́цъ на́шихъ, хва́льно и҆ просла́влено и҆́мѧ твоѐ  во вѣ́ки. ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же  сотвори́лъ є҆сѝ на́мъ, и҆ всѧ̑ дѣла̀ твоѧ̑ и҆́стинна,  и҆ пра́ви пꙋтїѐ твоѝ, и҆ всѝ сꙋдѝ твоѝ и҆́стинни, И҆  сꙋдьбы̑ и҆́стинны сотвори́лъ є҆сѝ по всѣ̑мъ, ꙗ҆̀же  наве́лъ є҆сѝ на ны̀, и҆ на гра́дъ ст҃ы́й ѻ҆тє́цъ  на́шихъ і҆ерⷭ҇ли́мъ: ꙗ҆́кѡ и҆́стиною и҆ сꙋдо́мъ наве́лъ  є҆сѝ сїѧ̑ всѧ̑ на ны̀ грѣ̑хъ ра́ди на́шихъ. Ꙗ҆́кѡ  согрѣши́хомъ и҆ беззако́нновахомъ ѿстꙋпи́вше ѿ  тебѐ, и҆ прегрѣши́хомъ во всѣ́хъ. И҆ за́повѣдей  твои́хъ не послꙋ́шахомъ, нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ, да  бл҃го на́мъ бꙋ́детъ. И҆ всѧ̑, є҆ли̑ка сотвори́лъ є҆сѝ  на́мъ, и҆ всѧ̑, є҆ли̑ка наве́лъ є҆сѝ на ны̀,  и҆́стиннымъ сꙋдо́мъ сотвори́лъ є҆сѝ. И҆ преда́лъ є҆сѝ  на́съ въ рꙋ́ки врагѡ́въ беззако́нныхъ, ме́рзкихъ  ѿстꙋ́пникѡвъ: и҆ царю̀ непра́веднꙋ, и҆ лꙋка́внѣйшꙋ  па́че всеѧ̀ землѝ. И҆ ны́нѣ нѣ́сть на́мъ ѿве́рзсти  оу҆́стъ, стꙋ́дъ и҆ поноше́нїе бы́хомъ рабѡ́мъ твои̑мъ,  и҆ чтꙋ́щымъ тѧ̀. (л. ф҃)Не преда́ждь оу҆̀бо на́съ до  конца̀ и҆́мене твоегѡ̀ ра́ди, и҆ не разорѝ завѣ́та  твоегѡ̀, И҆ не ѿста́ви млⷭ҇ти твоеѧ̀ ѿ на́съ,  а҆враа́ма ра́ди возлю́бленнагѡ ѿ тебѐ, и҆ за і҆саа́ка  раба̀ твоего̀, и҆ і҆и҃лѧ ст҃а́го твоего̀, И҆̀мже  глаго́лалъ є҆сѝ оу҆мно́жити сѣ́мѧ и҆́хъ, ꙗ҆́кѡ  ѕвѣ́зды нбⷭ҇ныѧ, и҆ ꙗ҆́кѡ песо́къ вскра́й мо́рѧ. Ꙗ҆́кѡ  влⷣко, оу҆ма́лихомсѧ па́че всѣ́хъ ꙗ҆зы̑къ, и҆ є҆смы̀  смире́ни по все́й землѝ дне́сь грѣ̑хъ ра́ди на́шихъ. И҆  нѣ́сть во вре́мѧ сїѐ кнѧ́зѧ, и҆ проро́ка, и҆ вожда̀:  нижѐ всесожже́нїѧ, нижѐ же́ртвы, нижѐ приноше́нїѧ,  нижѐ кади́ла, ни мѣ́ста, є҆́же пожре́ти пред̾ тобо́ю,  И҆ ѡ҆брѣстѝ млⷭ҇ть: но дꙋше́ю сокрꙋше́нною, и҆ дꙋ́хомъ  смире́ннымъ, да прїѧ́ты бꙋ́демъ. Ꙗ҆́кѡ во всесожже́нїихъ  ѻ҆́внихъ и҆ ю҆́нчихъ, и҆ ꙗ҆́кѡ во тма́хъ а҆́гнєцъ  тꙋ́чныхъ: та́кѡ да бꙋ́детъ же́ртва на́ша пред̾ тобо́ю  дне́сь, и҆ да соверши́тсѧ по тебѣ̀, ꙗ҆́кѡ нѣ́сть  стꙋда̀ оу҆пова́ющымъ на тѧ̀. И҆ ны́нѣ возслѣ́дꙋемъ  всѣ́мъ се́рдцемъ, и҆ бои́мсѧ тебѐ, и҆ и҆́щемъ лица̀  твоегѡ̀. Не посрамѝ на́съ, но сотворѝ съ на́ми по  кро́тости твое́й, и҆ по мно́жествꙋ млⷭ҇ти твоеѧ̀. И҆  и҆змѝ на́съ по чꙋдесе́мъ твои̑мъ, и҆ да́ждь сла́вꙋ  и҆́мени твоемꙋ̀ гдⷭ҇и. И҆ да посра́мѧтсѧ всѝ ꙗ҆влѧ́ющїи  рабѡ́мъ твои̑мъ ѕла̑ѧ, и҆ да постыдѧ́тсѧ ѿ всѧ́кїѧ  си́лы, и҆ крѣ́пость и҆́хъ да сокрꙋши́тсѧ. И҆ да  разꙋмѣ́ютъ, ꙗ҆́кѡ ты̀ є҆сѝ гдⷭ҇ь бг҃ъ є҆ди́нъ, и҆  сла́венъ по все́й вселе́ннѣй. И҆ не преста́ша, вве́ргшїи  и҆̀хъ, слꙋги̑ царе́вы жгꙋ́ще пе́щь на́фѳою, и҆ смоло́ю,  и҆ и҆згре́бми, и҆ хвра́стїемъ. И҆ разлива́шесѧ пла́мень  над̾ пе́щїю на ла́кти четы́редесѧть де́вѧть. И҆ ѡ҆бы́де  и҆ пожжѐ, и҆̀хже ѡ҆брѣ́те ѻ҆́крестъ пе́щи халде́йскїѧ.  А҆́гг҃лъ же гдⷭ҇нь сни́де кꙋ́пнѡ съ сꙋ́щими со а҆за́рїею  въ пе́щь, И҆ ѿтрѧсѐ пла́мень ѻ҆́гненный ѿ пе́щи, и҆  сотворѝ сре́днее пе́щи ꙗ҆́кѡ дꙋ́хъ росы̀ шꙋмѧ́щъ: (л.  ф҃ ѡ҆б.) и҆ не прикоснꙋ́сѧ и҆́хъ ѿню́дъ ѻ҆́гнь, и҆ не  ѡ҆скорбѝ, нижѐ стꙋжѝ и҆̀мъ. Тогда̀ ті́и трїѐ ꙗ҆́кѡ  є҆ди́ными оу҆сты̀ поѧ́хꙋ, и҆ бл҃гословлѧ́хꙋ, и҆  сла́влѧхꙋ бг҃а въ пещѝ, глаго́люще: Бл҃гослове́нъ є҆сѝ  гдⷭ҇и бж҃е ѻ҆тє́цъ на́шихъ, и҆ препѣ́тый и҆  превозноси́мый во вѣ́ки: и҆ бл҃гослове́но и҆́мѧ сла́вы  твоеѧ̀ ст҃о́е, и҆ препѣ́тое и҆ превозноси́мое во вѣ́ки.  Бл҃гослове́нъ є҆сѝ въ хра́мѣ ст҃ы́ѧ сла́вы твоеѧ̀, и҆  препѣ́тый и҆ превозноси́мый во вѣ́ки. Бл҃гослове́нъ  є҆сѝ ви́дѧй бє́здны, сѣдѧ́й на херꙋві́мѣхъ, и҆  препѣ́тый и҆ превозноси́мый во вѣ́ки. Бл҃гослове́нъ  є҆сѝ на прⷭ҇то́лѣ сла́вы црⷭ҇твїѧ твоегѡ̀, и҆  препѣ́тый и҆ превозноси́мый во вѣ́ки. Бл҃гослове́нъ  є҆сѝ на тве́рди нбⷭ҇нѣй, и҆ препѣ́тый и҆  превозноси́мый во вѣ́ки. 
Востае́мъ здѣ̀ и҆ пое́мъ: 
Гдⷭ҇а по́йте и҆ превозноси́те во всѧ̑ вѣ́ки. 
Чте́цъ же глаго́летъ стїхѝ: 
Бл҃гослови́те всѧ̑ дѣла̀ гдⷭ҇нѧ, 
И҆ мы̀: 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те а҆́гг҃ли гдⷭ҇ни, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те нб҃са̀, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те во́ды всѧ̑, ꙗ҆̀же превы́ше нб҃съ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те всѧ̑ си̑лы гдⷭ҇ни, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те со́лнце и҆ лꙋна̀, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те ѕвѣ́зды нбⷭ҇ныѧ, 
Гдⷭ҇а по́йте и҆ превозноси́те є҆го̀ во вѣ́ки.  (л. ф҃а) 
Бл҃гослови́те всѧ́къ до́ждь и҆ роса̀, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те всѝ дꙋ́си, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те ѻ҆́гнь и҆ ва́ръ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те стꙋ́дь и҆ зно́й, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те ро́сы и҆ и҆́ней, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те нѡ́щи и҆ дні́е, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те свѣ́тъ и҆ тьма̀, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те ле́дъ и҆ мра́зъ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те сла́ны и҆ снѣ́зи, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те мо́лнїѧ и҆ ѻ҆́блацы, 
Гдⷭ҇а по́йте и҆ превозноси́те є҆го̀ во вѣ́ки. 
Да бл҃гослови́тъ землѧ̀, 
Гдⷭ҇а да пое́тъ и҆ превозно́ситъ є҆го̀ во вѣ́ки. 
Бл҃гослови́те го́ры и҆ хо́лми, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те всѧ̑ прозѧба̑ющаѧ на землѝ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те и҆сто́чницы, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те морѧ̀ и҆ рѣ́ки, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те ки́ти и҆ всѧ̑ дви̑жꙋщаѧсѧ въ  вода́хъ, (л. ф҃а ѡ҆б.) 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те всѧ̑ пти̑цы нбⷭ҇ныѧ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те ѕвѣ́рїе и҆ всѝ ско́ти, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те сы́нове человѣ́честїи, 
Гдⷭ҇а по́йте и҆ превозноси́те є҆го̀ во вѣ́ки. 
Да бл҃гослови́тъ і҆и҃ль, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те і҆ере́и гдⷭ҇ни, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те рабѝ гдⷭ҇ни, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те дꙋ́си и҆ дꙋ́шы пра́ведныхъ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те преподо́бнїи и҆ смире́ннїи  се́рдцемъ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те а҆на́нїа, а҆за́рїа и҆ мїсаи́лъ, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни, 
Гдⷭ҇а по́йте и҆ превозноси́те є҆го̀ во вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, 
Гдⷭ҇а пое́мъ и҆ превозно́симъ є҆го̀ во вѣ́ки. 
И҆ ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Гдⷭ҇а по́йте и҆ превозноси́те є҆го̀ во вѣ́ки. 
Хва́лимъ, бл҃гослови́мъ, покланѧ́емсѧ гдⷭ҇ви, 
Пою́ще и҆ превозносѧ́ще во всѧ̑ вѣ́ки. 
Та́же, є҆ктенїа̀ ма́лаѧ. Вмѣ́стѡ же трист҃а́гѡ:  Є҆ли́цы во хрⷭ҇та̀ крⷭ҇ти́стесѧ: Прокі́менъ, гла́съ  є҃. Ѱало́мъ дв҃довъ не глаго́лемъ, но а҆́бїе  прокі́менъ: Всѧ̀ землѧ̀ да поклони́тсѧ тебѣ̀, и҆  пое́тъ тебѣ̀, да пое́тъ же и҆́мени твоемꙋ̀ вы́шнїй. (л.  ф҃в) Сті́хъ: Воскли́кните гдⷭ҇ви всѧ̀ землѧ̀, по́йте  же и҆́мени є҆гѡ̀. А҆пⷭ҇лъ къ ри́млѧнѡмъ, зача́ло ч҃а:  Бра́тїе, є҆ли́цы во хрⷭ҇та̀ і҆и҃са крⷭ҇ти́хомсѧ:  Коне́цъ: Ѡ҆ хрⷭ҇тѐ і҆и҃сѣ гдⷭ҇ѣ на́шемъ.  А҆ллилꙋ́їа не пое́тсѧ, но по є҆́же рещѝ і҆ере́ю:  Ми́ръ тѝ. и҆ а҆́бїе чте́цъ глаго́летъ вмѣ́стѡ  а҆ллилꙋ́їа, гла́съ з҃: Воскрⷭ҇нѝ бж҃е, сꙋдѝ землѝ,  ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ: И҆  пѣвцы̀ пою́тъ то́жде. И҆ чте́цъ, сті́хъ: Бг҃ъ ста̀ въ  со́нмѣ богѡ́въ, посредѣ́ же бо́ги разсꙋ́дитъ. И҆  пѣвцы̀: Воскрⷭ҇нѝ бж҃е: Сті́хъ: Доко́лѣ сꙋ́дите  непра́вдꙋ, и҆ ли́ца грѣ́шникѡвъ прїе́млете;  Воскрⷭ҇нѝ бж҃е: Сті́хъ: Сꙋди́те си́рꙋ и҆  оу҆бо́гꙋ, смире́нна и҆ ни́ща ѡ҆правда́йте.  Воскрⷭ҇нѝ бж҃е: Сті́хъ: И҆зми́те ни́ща и҆  оу҆бо́га, и҆з̾ рꙋкѝ грѣ́шничи и҆зба́вите є҆го̀.  Воскрⷭ҇нѝ бж҃е: Сті́хъ: Не позна́ша, нижѐ  оу҆разꙋмѣ́ша, во тьмѣ̀ хо́дѧтъ. Воскрⷭ҇нѝ бж҃е:  Сті́хъ: Да подви́жатсѧ всѧ̑ ѡ҆снова̑нїѧ землѝ. а҆́зъ  рѣ́хъ: бо́зи є҆стѐ, и҆ сы́нове вы́шнѧгѡ всѝ. вы́ же  ꙗ҆́кѡ человѣ́цы оу҆мира́ете, и҆ ꙗ҆́кѡ є҆ди́нъ ѿ  кнѧзе́й па́даете. И҆ па́ки: Воскрⷭ҇нѝ бж҃е, сꙋдѝ  землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ.  Є҆гда́ же пою́тъ: Воскрⷭ҇нѝ бж҃е сꙋдѝ землѝ:  Тогда̀ і҆ере́и и҆ дїа́кони и҆звлача́ютсѧ че́рныхъ  ѻ҆де́ждъ, и҆ ѡ҆блача́ютсѧ въ бѣ̑лыѧ. Є҆ѵⷢ҇лїе ѿ  матѳе́а, зача́ло рє҃і: Въ ве́черъ сꙋббѡ́тный:  Коне́цъ: До сконча́нїѧ вѣ́ка, а҆ми́нь. И҆ по чи́нꙋ  бж҃е́ственнаѧ лїтꙋргі́а вели́кагѡ васі́лїа. 
Вмѣ́стѡ же херꙋві́мскїѧ пѣ́сни пое́тсѧ настоѧ́щїй  тропа́рь, гла́съ и҃: 
Да молчи́тъ всѧ́каѧ пло́ть человѣ́ча, и҆ да  стои́тъ со стра́хомъ и҆ тре́петомъ, и҆ ничто́же земно́е  въ себѣ̀ да помышлѧ́етъ: цр҃ь бо ца́рствꙋющихъ, и҆ гдⷭ҇ь  гдⷭ҇ствꙋющихъ, прихо́дитъ закла́тисѧ и҆ да́тисѧ въ  снѣ́дь вѣ̑рнымъ. предхо́дѧтъ же семꙋ̀ ли́цы  а҆́гг҃льстїи со всѧ́кимъ нача́ломъ и҆ вла́стїю,  многоѻчи́тїи херꙋві́ми, и҆ шестокрила́тїи серафі́ми,  ли́ца закрыва́юще, и҆ вопїю́ще пѣ́снь: а҆ллилꙋ́їа,  а҆ллилꙋ́їа, а҆ллилꙋ́їа. (л. ф҃в ѡ҆б.) 
Прича́стенъ, гла́съ д҃: Воста̀ ꙗ҆́кѡ спѧ̀ гдⷭ҇ь:  и҆ воскр҃се спаса́ѧй на́съ. А҆ллилꙋ́їа, три́жды. По  ѿпꙋ́стѣ же дае́тсѧ ѿ сщ҃е́нника а҆нті́дѡръ. Та́же  быва́етъ бл҃гослове́нїе хлѣ́ба и҆ вїна̀. До́лженствꙋетъ  же є҆кклисїа́рхъ и҆мѣ́ти ѻ҆па́сство, да є҆гда̀  скончава́етсѧ лїтꙋргі́а, бꙋ́детъ ча́съ вторы́й но́щи. По  ѿпꙋ́стѣ же не и҆схо́димъ и҆з̾ цр҃кве, но сѣди́мъ на  мѣ́стѣхъ на́шихъ: и҆ вхо́дитъ кела́рь, и҆ дае́тъ  бра́тїи по є҆ди́номꙋ оу҆крꙋ́хꙋ хлѣ́ба, и҆ по шестѝ  смо́квей, и҆лѝ фі́нїкѡвъ, и҆ по є҆ди́номꙋ красовꙋ́лю  вїна̀. На́мъ же возлежа́щымъ, быва́етъ чте́нїе вели́кое  въ дѣѧ́нїихъ ст҃ы́хъ а҆пⷭ҇лъ ѿ нача́ла. Глаго́летъ же  чте́цъ нача́ло. Сщ҃е́нникъ же сті́хъ: Мл҃твами ст҃ы́хъ  а҆пⷭ҇лъ, гдⷭ҇и і҆и҃се хрⷭ҇тѐ бж҃е на́шъ поми́лꙋй на́съ.  и҆ по а҆ми́нѣ начина́етъ чте́цъ честѝ. Та́же  начина́емъ ꙗ҆́сти. И҆ по є҆́же сконча́ти чте́нїе,  вжига́етъ кандиловжига́тель всѧ̑ канди̑ла хра́ма, и҆  и҆сходѧ̀ оу҆дарѧ́етъ въ клепа́ло, и҆ стои́тъ чты́й  чте́нїе. Бл҃гослови́вшꙋ же сщ҃е́нникꙋ, Начина́емъ  Трист҃о́е, и҆ про́чее. Прїиди́те поклони́мсѧ,  три́жды. ѱало́мъ н҃. И҆ канѡ́нъ вели́кїѧ сꙋббѡ́ты:  і҆рмосы̀ по два́жды, тропари́ же на двана́десѧть, со  стїха́ми пѣ́сней. Катава́сїа, і҆рмо́съ ѻ҆́ба ли̑ка. По  тре́тїей пѣ́сни сѣда́ленъ вели́кїѧ сꙋббѡ́ты: Гро́бъ  тво́й сп҃се: И҆ чте́нїе въ сло́вѣ ст҃а́гѡ є҆пїфа́нїа,  є҆гѡ́же нача́ло: Что̀ сїѐ дне́сь: И҆лѝ ѿ  слове́съ златоꙋ́стагѡ: и҆щѝ ѧ҆̀ въ толкова́нїи на  є҆ѵⷢ҇лїе, є҆́же ѿ матѳе́а. И҆лѝ во є҆́же ѿ  і҆ѡа́нна, словеса̀ воскрⷭ҇наѧ. По ѕ҃-й же пѣ́сни  конда́къ и҆ і҆́косъ вели́кїѧ сꙋббѡ́ты. Та́же чте́нїе. По  ѳ҃- й же пѣ́сни, трист҃о́е. И҆ тропа́рь, гла́съ в҃:  Є҆гда̀ снизше́лъ є҆сѝ: Є҆ктенїа̀. И҆ ѿпꙋ́стъ. 
Коне́цъ трїѡ́ди. 


